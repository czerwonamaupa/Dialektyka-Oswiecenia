# Notatki i szkice #

[Przeciwko dobrze zorientowanym]{.caps-section}

Czasy hitlerowskie pouczyły nas między innymi o głupocie bystrych
umysłów. Ileż to rzeczowych argumentów przytaczali Żydzi,
kwestionując szanse sukcesu Hitlera w chwili, gdy nie było już co
do tego żadnych wątpliwości. Zapamiętałem rozmowę, w której
pewien ekonomista, powołując się na interesy bawarskich
browarników, dowodził niemożności uniformizacji Niemiec. Inni
znawcy twierdzili z kolei, że faszyzm na Zachodzie nie wchodzi w
grę. Ludzie dobrze zorientowani zawsze ułatwiają sprawę
barbarzyńcom, ponieważ są tacy głupi. Te uwzględniające wielość
aspektów, dalekowzroczne sądy, prognozy oparte na statystyce i
doświadczeniu, stwierdzenia zaczynające się od słów „W końcu ja
się na tym znam”, wyczerpujące i rzetelne opinie — właśnie one są
nieprawdziwe.

Hitler był przeciwko duchowi i przeciwko ludzkości. Ale istnieje
również pewien typ ducha, który zwraca się przeciwko ludzkości:
jego znakiem szczególnym jest poczucie wyższości, oparte na
rozległej orientacji.

[Dopisek]{.addendum}

Dobra orientacja kończy się głupotą — taka jest historyczna
tendencja. Rozumność, w sensie, w jakim Chamberlain jeszcze
podczas konferencji w Godesberg nazwał żądania Hitlera
nierozumnymi, znaczy tyle, że należy zachować równowagę między
dawaniem a braniem. Taki rozum kształcił się w szkole wymiany.
Cele można osiągać tylko pośrednio, poniekąd w trybie mechanizmu
rynkowego, poprzez drobne korzyści, jakie osiąga siła zgodnie z
regułami gry, czyli wedle zasady wzajemnych ustępstw. Bystry
umysł zawodzi, gdy siła przestaje kierować się regułami gry i
zmierza do bezpośredniego zawłaszczenia. Medium tradycyjnej
inteligencji mieszczańskiej — dyskusja — ulega rozkładowi. Już
jednostki nie mogą ze sobą rozmawiać i wiedzą o tym: dlatego
zrobiły z gry poważną, odpowiedzialną instytucję, która pochłania
wszystkie siły, tak że ani nie dochodzi do rozmowy, ani do
zamilknięcia. To samo dzieje się w skali globalnej. Faszysty nie
da się przekonać. Z chwilą gdy partner zaczyna mówić, faszysta
uważa to za bezczelny wtręt. Jest nieprzenikalny dla rozumu,
ponieważ rozum oznacza dla niego wyłącznie ustępstwa ze strony
innych.

Głupota bystrego umysłu, sprzeczna sama w sobie, jest
koniecznością. Albowiem mieszczańska *ratio* musi pretendować do
uniwersalności, a zarazem ją ograniczać. W akcie wymiany każdy
dostaje swoje, a mimo to wszelki akt wymiany produkuje społeczną
niesprawiedliwość — i podobnie refleksyjna forma wymiany
gospodarczej, rozum panujący — sprawiedliwy, ogólny, a przecież
partykularystyczny — jest narzędziem przywileju w ramach
równości. Temu rozumowi faszysta wystawia rachunek. Reprezentuje
jawnie partykularność i tym samym demaskuje własne ograniczenia
*ratio*, która bezprawnie chełpi się swą ogólnością. Gdy dobrze
zorientowani okazują się głupcami, rozum uzyskuje dowód własnej
nierozumności.

Ale i faszysta majstruje przy tej sprzeczności. Mieszczański
rozum bowiem jest w rzeczywistości nie tylko partykularny, lecz
także i ogólny, a jego ogólność musi doścignąć faszyzm, choć ten
jej zaprzecza. Ci, którzy doszli do władzy w Niemczech, byli
sprytniejsi niż liberałowie i głupsi od nich. Postępowego kroku
wiodącego do nowego ładu dokonali w znacznej mierze ci, którzy
nie nadążali za postępem — bankruci, sekciarze, błaźni. Są
uodpornieni na błędy, dopóki mają dość władzy, by nie dopuszczać
konkurencji. Jednak w konkurencji państw faszyści są już tak samo
jak wszyscy narażeni na popełnianie błędów, a co więcej ich
krótkowzroczność, tępy upór, nieznajomość sił ekonomicznych, a
zwłaszcza niezdolność dostrzegania stron negatywnych i
uwzględniania ich w ocenie sytuacji, także subiektywnie popycha
ich do katastrofy, której w skrytości zawsze oczekiwali.

[Dwa światy]{.caps-section}

Tu, w tym kraju, nie ma żadnej różnicy między losem ekonomicznym
a człowiekiem. Człowiek to tyle, co jego majątek, dochody,
stanowisko, szanse. Ekonomiczna maska charakteru i to, co tkwi
pod spodem, pokrywają się w świadomości ludzi — łącznie z
pokrzywdzonymi — aż po najdrobniejsze zmarszczki. Każdy jest tyle
wart, ile zarabia, każdy zarabia tyle, ile jest wart. Czym jest,
dowiaduje się ze zmiennych kolei swej egzystencji gospodarczej, W
innym charakterze siebie nie zna. Jeżeli kiedyś materialistyczna
krytyka społeczna głosiła przeciwko idealizmowi, że nie
świadomość określa byt, ale byt — świadomość, że prawdy o
społeczeństwie szukać należy nie w jego idealistycznych
wyobrażeniach o samym sobie, lecz w jego gospodarce, to
współczesna samowiedza zdążyła już wyzbyć się tego idealizmu.
Ludzie oceniają swoją jaźń wedle swej wartości rynkowej i uczą
się, czym są, na podstawie tego, jak im się wiedzie w
kapitalistycznej gospodarce. Ich los, choćby najsmutniejszy, nie
jest dla nich czymś zewnętrznym — uznają go. Chińczyk, żegnając
się,

<p class="double-quote">Rzekł schrypniętym głosem: O przyjacielu,  
Szczęście nie uśmiechnęło się do mnie na tym świecie.  
Dokąd idę? Wędruję w góry,  
Poszukam spokoju dla mego samotnego serca. </p>

<p class="quote">Amerykanin powiada: *I am a failure.  
And that is that.*</p>

[Przemiana idei w panowanie]{.caps-section}

Z najdawniejszej egzotycznej historii wyłaniają się niekiedy
tendencje historii najnowszej i najbliższej, i wskutek oddalenia
stają się tym wyraźniejsze.

W swym komentarzu do *Isa-upaniszady* Deussen^[P. Deussen:
*Sechzig Upanishad’s des Veda*. Lepizig 1905, s. 524.] wskazuje,
że hinduska myśl dokonuje w tym dziele tego samego kroku naprzód,
jakiego Jezus według Ewangelii św. Mateusza dokonał w stosunku do
Jana Chrzciciela, a stoicy w stosunku do cyników. Uwaga ta jest
pod względem historycznym o tyle jednostronna, że bezkompromisowe
idee Jana Chrzciciela i cyników, podobnie jak poglądy, względem
których postęp stanowić mają owe pierwsze wersy
*Isa-upaniszady*^[Zwł. *Brihadaranyaka-Upanishad* 3, 5, 1 i 4,
4 22. P. Deussen, *Sechzig…* wyd. cyt., s. 436 i nast., 479 i
nast.], przypominają raczej lewicowe nurty secesyjne, wyłamujące
się z potężnych klik i partii, niż główne linie rozwoju
historycznego, z których następnie dopiero wyodrębniła się
europejska filozofia, chrześcijaństwo i żywotna religia wedyjska.
W zbiorach hinduskich też, jak relacjonuje sam Deussen,
*Isa-upaniszada* znajduje się na początku, a więc przed tymi,
których ma jakoby być przezwyciężeniem. Niemniej przeto w tym
pierwszym utworze, o którym mowa, istotnie zawiera się coś ze
zdrady młodzieńczego radykalizmu, rewolucyjnej opozycji wobec
panującej rzeczywistości.

Przejście do zorganizowanych form wedyzmu, stoicyzmu i
chrześcijaństwa polega na udziale w społecznej rzeczywistości, na
budowaniu jednolitego systemu teoretycznego. Elementem
zapośredniczającym jest nauka, zgodnie z którą aktywna rola w
życiu nie szkodzi zbawieniu duszy, jeżeli tylko ma się właściwą
postawę. Chrześcijaństwo dochodzi do tego jednak dopiero w swej
wersji Pawłowej. Idea zdystansowana wobec istniejącego stanu
rzeczy staje się religią. Gani się tych, którzy nie uznają
kompromisu. Obce im jest „pragnienie dzieci, pragnienie majątku,
pragnienie świata, wędrują jako żebracy. Albowiem pragnąć dzieci
to pragnąć majątku, a pragnąć majątku to pragnąć świata; albowiem
jedno i drugie jest pragnieniem daremnym”^[Tamże, s. 436.]. Kto
tak uważa, mówi może według rycerzy cywilizacji prawdę, ale nie
dotrzymuje kroku pochodowi życia społecznego. Jakoż ludzi tych
czekał los szaleńców. Faktycznie przypominali Jana Chrzciciela,
który „miał na sobie odzienie z sierści wielbłądziej i pas
skórzany wokół bioder swoich, i jadał szarańczę i miód
leśny”^[Mk. 1, 6.]. „Cynicy - mówi Hegel^[G.W.F. Hegel,
*Vorlesungen über die Geschichte der Philosophie. 2. Band*. W:
*Werke*, wyd. cyt., t. 14, s. 159 i nast.] — mają niewielkie
wykształcenie filozoficzne i nigdy nie stworzyli systemu, nauki;
dopiero później, dzięki stoikom, rzecz stała się filozoficzną
dyscypliną”. „Świńscy, bezwstydni żebracy”^[Tamże, s. 168.] —
powiada o ich następcach.

Za tymi bezkompromisowymi, o których mówi historia, musiała
podążać jakaś zorganizowana grupa, w przeciwnym razie ich imiona
nie dotrwałyby do czasów współczesnych. Stworzyli przynajmniej
fragment systematycznej nauki albo reguł postępowania. Nawet na
te atakowane przez *Isa-upaniszadę*, bardziej radykalne
upaniszady składają się wersy i formuły ofiarne związków
kapłańskich^[Por. P. Deussen, *Sechzig…* wyd. cyt., s. 373.], Jan
nie został twórcą religii, ale założył zakon^[Por. E. Meyer:
*Ursprung und Anfange des Christentums*. T. 1. Stuttgart—Berlin
1921, s. 90.]. Cynicy stworzyli szkołę filozoficzną; jej
założyciel Antystenes naszkicował wręcz zarys teorii
państwa^[Diogenes Laertios, VI, 16. Przeł. W. Olszewski przy
współpracy B. Kupisa, opr. I. Krońska. Warszawa 1984.].
Teoretyczne i praktyczne systemy takich outsiderów historii nie
są jednak tak sztywne i scentralizowane, od systemów, które
odniosły sukces, różni je szczypta anarchii. Idea i jednostka
miały dla nich większe znaczenie niż administracja i kolektyw.
Dlatego wywoływały furię. Ideolog panowania Platon ma na myśli
cyników, gdy występuje gwałtownie przeciwko zestawianiu urzędu
króla ze stanowiskiem pastucha oraz przeciw luźno zorganizowanej
ludności bez narodowych granic, co byłoby państwem świń^[Por.
*Państwo*, 372; *Polityk*, 267 i nast., por. też E. Zeller: *Die
Philosophie der Griechen*. Leipzig 1922. Cz. 2, rozdz. 1, s. 325
i nast, przypis.]. Ludzie bezkompromisowi mogli być nawet gotowi
do zjednoczenia i kooperacji, ale do solidnego budowania
zamkniętej od dołu hierarchii nie nadawali się. Ani ich teoria,
nie dość jednolita i konsekwentna, ani praktyka, której brakowało
ukierunkowanej siły przebicia, nie odzwierciedlała świata takim,
jakim rzeczywiście był.

Różnica między radykalnymi a konformistycznymi nurtami w religii
i filozofii miała charakter formalny, nie przesądzały o niej
poszczególne treści. Idea ascezy nie stanowiła tu na przykład
wyróżnika. Wszak sekta ascetycznego Buddy podbiła cały świat
azjatycki. Sam Budda wykazywał już wielki talent organizacyjny.
Jeżeli nawet w przeciwieństwie do reformatora Kankary nie
pozbawiał niższych warstw dobrodziejstwa swej nauki^[Por. P.
Deussen: *Das System des Vedanta*. Wyd. 2., Leipzig 1906. s. 63 i
nast.], to przecież *explicite* uznawał niewolnictwo i szczycił
się „synami szlachetnych rodów”, którzy wstępowali do jego
zakonu, gdzie pariasi „jeżeli w ogóle się zdarzali, to, jak się
zdaje, tylko wyjątkowo”^[H. Oldenberg: *Buddha*, Stuttgart—Berlin
1914, s. 174.]. Uczniowie byli zaraz na początku klasyfikowani
według wzorów bramińskich.^[Por. tamże, s. 386.] Kalekom, chorym,
przestępcom i wielu innym odmawiano przyjęcia^[Tamże, s. 393 i
nast.]. W chwili przyjmowania zadawano pytania: Czy masz trąd,
skrofuły, białą wysypkę, suchoty, padaczkę? Czy jesteś
człowiekiem? Czy jesteś mężczyzną? Czy jesteś panem samego
siebie? Czy nie masz długów? Czy nie jesteś na służbie u króla?
itd. Zgodnie z brutalnym patriarchalizmem Indii do prabuddyjskich
klasztorów bardzo niechętnie przyjmowano kobiety w charakterze
uczennic. Musiały podporządkowywać się mężczyznom, w
rzeczywistości były ubezwłasnowolnione.^[Por. tamże, s. 184 i
nast., s. 424 i nast.] Cały zakon cieszył się względami
panujących, stanowił znakomicie dopasowany element hinduskiego
życia.

Asceza i materializm, dwa przeciwieństwa, mają w jednakowej
mierze podwójny sens. Asceza, jako odmowa udziału w istniejącej
złej rzeczywistości, zbiega się w sytuacji ucisku z materialnymi
roszczeniami mas, tak jak odwrotnie — asceza jako środek
dyscyplinowania, narzucona przez kliki, ma na celu przystosowanie
do niesprawiedliwości. Materialistyczne urządzenie się w
istniejącej rzeczywistości, partykularny egoizm, zawsze powiązany
był z wyrzeczeniem, podczas gdy spojrzenie niemieszczańskiego
marzyciela wybiega ponad istniejącą rzeczywistością ku krainie
miodem i mlekiem płynącej. Prawdziwy materializm zawiera w sobie
w formie zniesionej ascezę, a prawdziwa asceza — analogicznie —
materializm. Historia owych dawnych religii i szkół, jak historia
nowoczesnych partii i rewolucji poucza, że ceną przeżycia jest
współdziałanie w praktyce, przemiana idei w panowanie.

[Przyczynek do teorii duchów]{.caps-section}

Teoria Freuda, że wiara w duchy bierze się ze złych myśli o
zmarłych, z pamięci o formułowanych kiedyś pod ich adresem życzeń
śmierci, jest zbyt płaska. Nienawiść do zmarłych jest tyleż
poczuciem winy, co zazdrością. Ten, kto pozostał przy życiu,
czuje się opuszczony, obwinia zmarłego o ból, jakiego mu
przyczynił. Na tym etapie rozwoju ludzkości, kiedy śmierć uważano
jeszcze bezpośrednio za przedłużenie egzystencji, opuszczenie
przez śmierć siłą rzeczy wydaje się zdradą, i nawet w oświeconych
umysłach dawna wiara nie całkiem jeszcze wygasła. Myśl o śmierci
jako o absolutnej nicości nie przystaje do świadomości, absolutna
nicość nie daje się pomyśleć. A gdy ów pozostały zaczyna znów
odczuwać ciężar życia, sytuacja zmarłego łatwo może wydać się
lepszym stanem. Sposób, w jaki osieroceni po śmierci bliskiego na
nowo układają sobie życie, gorliwy kult zmarłego albo odwrotnie,
zapomnienie, zracjonalizowane jako takt, to nowoczesne
odpowiedniki wiary w duchy, która w formie niewysublimowanej
nadal grasuje jako spirytyzm. Jedynie całkiem uświadomiona zgroza
w obliczu unicestwienia ustanawia właściwy stosunek do zmarłych:
jedność ze zmarłymi, bo my, żyjący, na równi z nimi jesteśmy
ofiarami tej samej ludzkiej kondycji i tej samej zawiedzionej
nadziei.

[Dopisek]{.addendum}

Zakłócony stosunek do zmarłych — zapomnienie i mumifikacja — to
jeden z symptomów choroby, jaką dotknięte jest dziś
doświadczenie. Można by niemal powiedzieć, że w ten sposób
rozpada się samo pojęcie ludzkiego życia, rozumianego jako
jedność historii pewnego człowieka: życie jednostki definiuje się
już tylko przez swoje przeciwieństwo, unicestwienie, utraciło zaś
ową harmonię, ową ciągłość świadomych wspomnień i mimowolnej
pamięci — utraciło sens. Jednostki zostają zredukowane do gołej
sekwencji punktowych obecności, które nie pozostawiają śladu albo
raczej: ślad ten, jako irracjonalny, zbędny, nieaktualny, wzbudza
nienawiść. Jak każda książka, która nie ukazała się ostatnio, jak
myśl o historii — poza dziedziną profesjonalnych zabiegów
naukowych — przyprawia współczesne umysły o zdenerwowanie, tak
miniona postać ludzka doprowadza je do wściekłości. To, czym
człowiek kiedyś był i czego doświadczał, zostaje anulowane w
obliczu tego, czym jest teraz i do czego ewentualnie może się
przydać. Dobroduszno-groźna rada, jakiej często udziela się
emigrantowi — aby zapomniał o wszystkim, co było, ponieważ nie
nadaje się to do transferu, i spisawszy przeszłość na straty
natychmiast rozpoczął nowe życie — jest wobec intruza, który
nawiedza nas jak duch, gwałtem, jaki dawno już nauczyliśmy się
zadawać samym sobie. Tłumimy historię w sobie i w innych, ze
strachu, że mogłaby przypomnieć o rozkładzie naszej własnej
egzystencji, o rozkładzie, którego istotnym czynnikiem jest
właśnie tłumienie historii. Potępienie tego, co nie ma wartości
rynkowej, godzi we wszystkie uczucia, a najbardziej w to, które
nie rokuje nawet psychologicznego odtworzenia siły roboczej — w
uczucie żałoby. Żałoba staje się raną cywilizacji, aspołecznym
sentymentem, który zdradza, że wciąż jeszcze nie udało się zagnać
ludzkości pod sztandary królestwa celów. Dlatego żałobą tak się
poniewiera, dlatego świadomie robi się z niej towarzyską
formalność: zresztą impreza, w której udział biorą upiększone
zwłoki i nieczułe serca, nigdy niczym innym nie była. W *funeral
home* i krematorium, gdzie zmarły przerobiony zostaje w przenośną
garstkę popiołu, kłopotliwą własność, doprawdy nie na czasie
byłoby stracić fason — owa panienka, która z dumą opisywała
luksusowy pogrzeb babci i dorzuciła: „a pity that daddy lost
control”, tatuś bowiem uronił parę łez, jest znakomitym
przykładem. Zmarłym wyrządza się w rzeczywistości to, co u
dawnych Żydów uchodziło za najgorsze przekleństwo: obyś był
zapomniany. Ludzie zapominają siebie samych — i rozpacz z tego
powodu wyładowują na zmarłych.

[Quand même]{.caps-section}

Do przezwyciężenia własnego bezwładu, do produkcji dzieł
materialnych i duchowych skłoniła ludzi presja zewnętrzna. W tej
kwestii nie mylą się myśliciele od Demokryta po Freuda.
Kontynuacją oporu zewnętrznej natury, do którego ostatecznie
sprowadza się ta presja, są w obrębie społeczeństwa klasy, a
twardość innych ludzi jest tą jego formą, z jaką każda jednostka
styka się od dzieciństwa. Ludzie są miękcy, gdy chcą czegoś od
silniejszych, są odpychający, gdy nagabuje ich o coś słabszy.
Taki jest klucz do istoty osoby w dotychczasowym społeczeństwie.

Wniosek, jaki wyprowadzili stąd konserwatyści — że strach i
cywilizacja są nierozłączne — nie jest bezzasadny. Cóż mogłoby
doprowadzić ludzi do umiejętności pozytywnego radzenia sobie ze
skomplikowanymi bodźcami, jeżeli nie własna, z wysiłkiem dokonana
ewolucja, pobudzona przez zewnętrzny opór? Ów pobudzający opór
ucieleśnia się najpierw w osobie ojca, potem wyrasta mu tysiąc
głów: nauczyciel, zwierzchnik, klient, konkurent, przedstawiciele
społecznej i państwowej władzy. Ich brutalność stymuluje
indywidualną spontaniczność.

Mrzonką wydaje się, by w przyszłości możliwe było dozowanie
surowych rygorów, by krwawe kary, jakimi przez tysiąclecia
poskramiano ludzkość, można było zastąpić zakładaniem sanatoriów.
Udawany przymus jest bezsilny. Rozwój kultury przebiegał pod
znakiem kata; co do tego Księga Rodzaju, opowiadająca o
wypędzeniu z raju, i *Les Soirées de Petersbourg* są ze sobą
zgodne. Znak kata przyświeca pracy i uciechom. Zaprzeczanie temu
jest obrazą wszelkiej nauki, wszelkiej logiki. Nie można
wyeliminować strachu i jednocześnie zachować cywilizacji. Już
osłabienie strachu Oznacza początek rozkładu. Można stąd wyciągać
najrozmaitsze konsekwencje: padać na kolana przed faszystowskim
barbarzyństwem albo szukać schronienia w kręgach piekła. Istnieje
jeszcze inna możliwość: drwić sobie z logiki, która zwraca się
przeciw ludzkości.

[Psychologia zwierząt]{.caps-section}

Na skraju autostrady stoi wielki pies. Jeżeli ufnie pójdzie
dalej, wpadnie pod samochód. Łagodny wyraz pyska świadczy o tym,
że zazwyczaj lepiej się nim opiekują — domowe zwierzę, któremu
nikt nie czyni krzywdy. Ale czy mieszczańscy synkowie, którym
nikt nie czyni krzywdy, mają łagodny wyraz twarzy? Opiekowano się
nimi nie gorzej niż psem, który teraz wpada pod samochód.

[Dedykowane Wolterowi]{.caps-section}

Twój rozum jest jednostronny — szepcze jednostronny rozum —
niesprawiedliwie potraktowałeś władzę. Patetycznie, płaczliwie,
sarkastycznie, na cały głos obwieszczasz hańbę tyranii;
dobrodziejstwa władzy natomiast ignorujesz. Bez bezpieczeństwa,
jakie tylko władza może zapewnić, dobro nie mogłoby istnieć. Pod
skrzydłami władzy kwitnie życie i miłość, władza wytargowała od
wrogiej natury twoje własne szczęście.

To, co mają do powiedzenia apologeci, jest prawdziwe i fałszywe
zarazem. Mimo wszelkich dobrodziejstw władzy tylko władza może
popełniać niesprawiedliwość, gdyż niesprawiedliwy jest tylko
wyrok, który zostaje wykonany — nie mowa obrończa, która nie
została uwzględniona. Mowa bierze udział w powszechnej
niesprawiedliwości tylko wówczas, gdy sama zmierza do ucisku i
broni władzy miast bronić bezsilności.

Ale władza, szepcze dalej jednostronny rozum, reprezentowana jest
przez ludzi. Demaskując władzę, godzisz w ludzi. A ci, którzy
przyjdą po nich, będą może gorsi.

Kłamstwo to mówi prawdę. Gdy faszystowscy mordercy już się czają,
nie należy szczuć ludzi przeciwko słabemu rządowi. Ale nawet
sojusz z mniej brutalną władzą nie oznacza, że należy przemilczać
niegodziwość. Szansa, że ujawnienie nieprawości, która chroni
kogoś przed diabłem, zaszkodzi dobrej sprawie, zawsze była
mniejsza niż korzyść, jaką odnosił diabeł, gdy pozwalano, by
dopiero on ujawnił nieprawości. Jak nisko musiało upaść
społeczeństwo, w którym już tylko łajdacy mówią prawdę, a
Goebbels podtrzymuje pamięć radośnie kontynuowanych linczów.
Przedmiotem teorii nie jest dobro, ale zło. Teoria z góry zakłada
reprodukcję życia w każdorazowo określonych formach. Jej żywiołem
jest wolność, jej tematem ucisk. Gdy język staje się apologią,
oznacza to, że teoria uległa korupcji, nie może już być ani
neutralna, ani praktyczna.

Czy nie mógłbyś przedstawić dobrych stron i głosić miłości jako
zasady miast wiecznego rozgoryczenia?

Jest tylko jeden sposób wyrażania prawdy: myśl, która nie godzi
się z niesprawiedliwością. Obstawanie przy dobrych stronach bez
zniesienia ich w negatywnej całości uświęca to, co jest ich
przeciwieństwem: przemoc. Słowami mogę intrygować, propagować,
sugerować — tą drogą zostają one uwikłane, jak wszelki czyn, w
rzeczywistość, i tą jedynie drogą umie poruszać się kłamstwo.
Kłamstwo insynuuje, że nawet protest przeciwko istniejącemu
stanowi rzeczy służy jedynie nadciągającym potęgom,
konkurencyjnym biurokracjom i egzekutorom. Kłamstwo, któremu
towarzyszy bezimienny strach, może i chce widzieć tylko to, czym
samo jest. Medium kłamstwa jest język traktowany instrumentalnie:
cokolwiek dostaje się w to medium, upodobnia się do kłamstwa, jak
w ciemnościach wszystkie rzeczy są podobne do siebie. Ale jak
prawdą jest, że nie ma słowa, którym kłamstwo w końcu nie mogłoby
się posłużyć, tak nie kłamstwo, a jedynie myśl niezłomnie
protestująca przeciw władzy może pokazać także jej dobre strony.
Bezkompromisowa nienawiść do terroru stosowanego wobec wszelkiego
stworzenia uprawomocnia wdzięczność tych, których oszczędzono.
Modły do słońca są bałwochwalstwem. Dopiero w spojrzeniu na
uschnięte drzewo żyje przeczucie majestatu, którego promienie
rozjaśniają świat, a nie palą.

[Klasyfikacja]{.caps-section}

Ogólne pojęcia, ukute przez poszczególne nauki w drodze
abstrakcji albo aksjomatycznie, są środkiem przedstawiania, tak
jak nazwy w stosunku do pojedynczych rzeczy. Walka z ogólnymi
pojęciami jest nonsensem. Ale nie znaczy to, że ogólności przy
sługuje specjalne dostojeństwo. Cecha wspólna wielu pojedynczym
rzeczom jednostkowym albo zawsze się powtarzająca bynajmniej nie
musi być bardziej stabilna, odwieczniejsza, głębsza niż jakaś
cecha indywidualna. Skala gatunków nie pokrywa się ze skalą
ważności. Na tym właśnie polegał błąd eleatów i wszystkich ich
następców, z Platonem i Arystotelesem na czele.

Świat jest wydarzeniem jednorazowym. Proste powtarzanie momentów,
które nawracają wciąż w tej samej postaci, przypomina raczej
daremną i kompulsywną litanię niż słowo zbawienia. Klasyfikacja
jest warunkiem poznania, a nie poznaniem samym, i poznanie wciąż
na nowo rozbija klasyfikację.

[Lawina]{.caps-section}

Współcześnie nie dokonują się żadne zwroty. Zwrot oznacza zawsze
obrót ku lepszemu. Gdy zaś w czasach takich jak dzisiejsze
nieszczęście sięga szczytu, niebo rozwiera się i pluje ogniem na
tych, którzy i tak są straceni.

Wrażenie takie wywołuje przede wszystkim to, co pospolicie zowie
się sferą socjalną, polityczną. Strony tytułowe gazet, które
kiedyś szczęśliwym kobietom i dzieciom wydawały się obce i
wulgarne — dziennik przypominał knajpę i wrzaskliwe popisy —
teraz tłustym drukiem wkroczyły do domów jako rzeczywista groźba.
Zbrojenia, kolonie, napięcie w strefie Morza Śródziemnego, nie
wiedzieć jakie jeszcze rozpierające się szeroko pojęcia wprawiły
w końcu ludzi w autentyczny strach, nim wybuchła pierwsza wojna
światowa. Potem przyszła inflacja z przyprawiającymi o zawrót
głowy cyframi. Gdy inflację powstrzymano, nie nastąpił żaden
zwrot, tylko jeszcze gorsze nieszczęście, racjonalizacja i
redukcje. W miarę jak rosły sukcesy wyborcze Hitlera, skromnie,
ale niepowstrzymanie, stawało się jasne, że ruch ma charakter
lawiny. Wyniki wyborcze są dla tego zjawiska znamienne. Gdy
wieczorem w dniu przedfaszystowskich wyborów nadchodzą wyniki z
poszczególnych regionów, jedna ósma, jedna szesnasta głosów daje
już wyobrażenie o całości. Jeżeli dziesięć albo dwadzieścia
okręgów *en masse* wybrało pewien kierunek, to sto pozostałych
okręgów nie zmieni tej tendencji. Panuje już duch uniformizacji.
Istota świata zbiega się z prawami statystyki, które klasyfikują
jego powierzchnię.

W Niemczech faszyzm wygrał pod sztandarem jaskrawie
ksenofobicznej, wrogiej kulturze, kolektywistycznej ideologii.
Teraz, kiedy pustoszy ziemię, narody muszą z nim walczyć, nie ma
innego wyjścia. Ale wcale nie jest powiedziane, że gdy wszystko
się skończy, w Europie zapanuje duch liberalny. Narody Europy
mogą popaść w tę samą ksenofobię, wrogość wobec kultury i
pseudokolektywizm, jakie cechowały faszyzm, przeciwko któremu
narody te zmuszone były się bronić. Klęska faszyzmu nie oznacza,
że powstrzyma się lawinę.

Zasadą filozofii liberalnej było „zarówno…, jak…”. Dziś wydaje
się obowiązywać zasada „albo…, albo…”, i to tak, jak gdyby waga
przechyliła się już na tę złą stronę.

[Izolacja przez komunikację]{.caps-section}

Medium komunikacji izoluje — dotyczy to nie tylko dziedziny
duchowej. Załgany głos spikera w radiu utrwala się w umyśle jako
obraz języka i przeszkadza ludziom rozmawiać ze sobą, zachwalanie
coca-coli zagłusza zapowiedź katastrofy całych kontynentów, model
filmowych bohaterów przyświeca widmowo uściskowi nastolatków i
zdradzie małżeńskiej. Ale na tym rzecz się nie kończy — postęp
dosłownie rozdziela ludzi. Małe okienko na dworcu albo w banku
pozwalało urzędnikowi poszeptać z kolegą i podzielić się z nim
ubogą tajemnicą; przeszklone nowoczesne biura, kolosalne sale,
gdzie siedzą razem niezliczeni urzędnicy, wydani bez osłony
nadzorowi publiczności i menedżerów, nie dopuszczają już żadnych
prywatnych rozmówek i idylli. W miejscach urzędowych podatnik nie
musi się obawiać, że najemni pracownicy marnują czas. Są
izolowani w kolektywie. Medium komunikacji rozdziela ludzi także
fizycznie. Samochody zastąpiły kolej. Posiadanie własnego auta
redukuje znajomości zawierane w podróży do autostopu, czasem
niebezpiecznego. Ludzie podróżują w ścisłej izolacji, na gumowych
oponach. Za to w każdym jednorodzinnym samochodzie mówi się o tym
samym; rodzinne rozmowy dyktowane są praktycznymi interesami.
Każda rodzina o określonych dochodach wydaje tę samą ich część na
mieszkanie, kino i papierosy, wedle ustaleń statystyki, i
podobnie rozmowy uschematyzowane są według klasy samochodu. Gdy w
niedzielę albo w czasie podróży goście spotykają się w
restauracjach o identycznym jadłospisie i wystroju w ramach danej
kategorii cen, mogą stwierdzić, że wraz z rosnącą izolacją
upodobniają się wzajem do siebie. Komunikacja powoduje
upodobnienie ludzi przez ich odosobnienie.

[Przyczynek do krytyki filozofii dziejów]{.caps-section}

Słyszy się, że gatunek ludzki jest wybrykiem historii naturalnej,
ubocznym i chybionym produktem hipertrofii mózgu. Otóż nie.
Dotyczy to jedynie rozumu u niektórych jednostek, a w krótkich
okresach może całych krajów, gdzie ekonomia pozostawiła takim
jednostkom swobodę ruchów. Mózg, ludzka inteligencja jest
dostatecznie mocna, by wyznaczać całą epokę w dziejach ziemi.
Gatunek ludzki wraz ze wszystkimi swymi maszynami, chemikaliami,
siłami organizacyjnymi — dlaczegóż bowiem traktować je inaczej
niż zęby niedźwiedzia, skoro służą temu samemu celowi, tyle że
lepiej funkcjonują — jest w tej epoce ostatnim krzykiem
adaptacji. Ludzie nie tylko wyprzedzili swych bezpośrednich
poprzedników, ale wytępili ich tak gruntownie, jak bodaj nie
uczynił tego żaden z nowszych *species* z innym, nie wyłączając
mięsożernych jaszczurów.

W tej sytuacji swoistym kaprysem wydaje się konstruowanie
historii powszechnej, jak uczynił to Hegel, ze względu na
kategorie takie jak wolność i sprawiedliwość. Kategorie te mają
swe źródło w owych niedorzecznych indywiduach, które z punktu
widzenia rozwoju całości nic nie znaczą, chyba że przejściowo
pomagają stworzyć stosunki społeczne, gdzie produkuje się
szczególnie dużo maszyn i chemikaliów dla wzmocnienia gatunku i
ujarzmienia innych gatunków. W sensie tej poważnej historii
wszystkie idee, zakazy, religie, przekonania polityczne są
interesujące tylko o tyle, o ile — niezależnie od swej genezy —
wzmacniają albo osłabiają naturalne szanse ludzkości na ziemi
albo we wszechświecie. Wyzwolenie mieszczaństwa od
niesprawiedliwości epok feudalnych i absolutystycznych
przyczyniło się za pośrednictwem liberalizmu do rozkręcenia
machiny, podobnie jak emancypacja kobiety kończy się
przysposobieniem do służby wojskowej. Duch — i wszystko, co dobre
w jego genezie i istnieniu — jest nieuleczalnie uwikłany w
potworność. Surowica, którą lekarz podaje choremu dziecku,
pochodzi z zamachu na bezbronne stworzenie. W pieszczotliwych
słowach kochanków i w najświętszych symbolach chrześcijaństwa
odzywa się apetyt na mięso koźlątka, który to apetyt z kolei
trąci dwuznacznym respektem wobec totemicznego zwierzęcia.
Zróżnicowane pojęcia tyczące kuchni, kościoła i teatru to jedna z
konsekwencji wyrafinowanego podziału pracy, jaki odbywa się
kosztem natury w obrębie ludzkiego społeczeństwa i poza nim.
Historyczna funkcja kultury polega na zwrotnym wspomaganiu tej
organizacji. Toteż autentyczna myśl, która się od tego odrywa,
rozum w swojej czystej postaci, nabiera rysów szaleństwa, i w
oczach tych, którzy mocno stoją na ziemi, zawsze też była
szaleństwem. Gdyby ludzie naprawdę myślący mieli odnieść walne
zwycięstwo, byłoby to równoznaczne z zagrożeniem mocarstwowej
pozycji gatunku. Wówczas słuszna okazałaby się teoria wybryku.
Ale teoria ta, cynicznie usłużna wobec krytyki antropocentrycznej
filozofii dziejów, sama jest nadto antropocentryczna, aby mieć
rację. Rozum gra rolę narzędzia adaptacji, a nie środka
uśmierzającego, jak mogłoby się wydawać, gdyby sądzić po użytku,
jaki niekiedy czynią zeń jednostki. Jego chytrość polega na tym,
by zrobić z ludzi coraz potężniejsze bestie, a nie na
doprowadzaniu do tożsamości podmiotu i przedmiotu.

Filozoficzna konstrukcja dziejów powszechnych miałaby pokazać,
jak mimo wszelkich manowców i przeszkód konsekwentne dążenie do
opanowania natury coraz bardziej stanowczo toruje sobie drogę i
integruje wszystkie wewnętrzne właściwości człowiecze. Stąd
należałoby też wywodzić formy gospodarki, panowania, kultury.
Idea nadczłowieka może znaleźć zastosowanie tylko w sensie
przejścia ilości w jakość. Jeśli lotnika, który kilkoma
okrążeniami potrafi za pomocą rozpylania określonej substancji
oczyścić kontynenty z ostatnich zwierząt, można nazwać
nadczłowiekiem w stosunku do troglodyty, to może powstanie też w
końcu ludzka super-amfibia, wobec której dzisiejszy lotnik wyda
się niewinną jaskółką. Wątpliwe, czy po człowieku w ogóle może
powstać autentyczny, o szczebel wyższy w hierarchii gatunek
naturalny. Bo antropomorfizm o tyle faktycznie ma słuszność, że
historia naturalna nie liczyła się — by tak rzec — z owym
fortunnym rzutem, któremu zawdzięcza człowieka. Destrukcyjne
zdolności człowieka zapowiadają się tak świetnie, że gdy ten
gatunek raz się wyczerpie, pozostanie po nim *tabula rasa*. Albo
pożre sam siebie, albo doprowadzi do ruiny całą faunę i florę
ziemi, a jeśli ziemia będzie wtedy jeszcze dość młoda, będzie
musiała — aby posłużyć się wariantem sławnego wyrażenia — zacząć
na daleko niższym szczeblu całe paskudztwo od początku.

Filozofia dziejów, lokując humanistyczne idee jako czynne moce w
historii i każąc im na końcu triumfować, zarazem pozbawiła je
przynależnej im niewinności. Szydzić, że idee te kompromitowały
się zawsze, ilekroć nie stała za nimi ekonomia, czyli przemoc, to
szydzić ze słabości, i w szyderstwie tym autorzy mimowolnie
identyfikowali się z uciskiem, który chcieli zlikwidować. W
filozofii dziejów powtarza się to, co zdarzyło się w
chrześcijaństwie: dobro, które naprawdę wydane jest na pastwę
cierpienia, przebrane zostaje za siłę, która wyznacza bieg świata
i na końcu triumfuje. Ubóstwia się dobro jako ducha dziejów lub
przynajmniej ich immanentną zasadę. W ten sposób jednak nie tylko
obraca się dzieje w ich przeciwieństwo, lecz także zniekształca
się samą ideę, która ma przełamać konieczność, logiczny bieg
wydarzeń. Niebezpieczeństwo wybryku zostaje zażegnane. Uznając
bezsilność za siłę, raz jeszcze przez ten awans się jej
zapieramy, wyrzucamy ją z pamięci. Toteż chrześcijaństwo,
idealizm i materializm, które same w sobie zawierały też prawdę,
ponoszą również winę za łajdactwa, jakie w ich imieniu
popełniano. Jako heroldy siły — choćby siły dobra — same stały
się dobrze zorganizowanymi siłami historii i jako takie odegrały
krwawą rolę w rzeczywistych dziejach ludzkości: rolę narzędzi
organizacji.

Ponieważ historia jako korelat jednolitej teorii, jako
konstrukcja, nie jest dobrem, a przeciwnie — grozą, to myślenie
jest naprawdę elementem negatywnym. Nadzieja na lepsze stosunki,
jeśli nie jest czystą iluzją, opiera się nie tyle na zapewnieniu,
że ów lepszy stan niezawodnie nastąpi oraz okaże się stanem
trwałym i ostatecznym, ile właśnie na braku szacunku wobec tego,
co jest tak mocno ugruntowane w powszechnym cierpieniu.
Nieskończona cierpliwość, ów nigdy nie wygasający czuły pociąg
stworzenia do ekspresji i światła, który wydaje się łagodzić i
uśmierzać gwałtowność twórczego rozwoju, nie przedstawia — jak
racjonalne wersje filozofii dziejów — określonej praktyki jako
zbawiennej, nawet praktyki uległości. Pierwszy przebłysk rozumu,
jaki zaznacza się w tym popędzie i prześwieca w myślącej pamięci
człowieka, napotyka nawet w najszczęśliwszym dniu nieusuwalną
sprzeczność: fatum, którego rozum sam nie może odwrócić.

[Pomniki humanizmu]{.caps-section}

Humanizm zawsze miał swą siedzibę raczej we Francji niż
gdziekolwiek indziej. Ale Francuzi już o tym nie wiedzieli. To,
co zawierały ich książki, było ideologią, powszechnie już
rozpoznaną. Lepsza cząstka wiodła jeszcze własną, oderwaną
egzystencję: w tonie głosu, w zwrotach językowych, w sztuce
jedzenia, w istnieniu burdeli i pisuarów z lanego żelaza. Jednak
już rząd Bluma wypowiedział wojnę tym przejawom szacunku dla
jednostki, i nawet konserwatyści niewiele zrobili, by ocalić jego
pomniki.

[Z teorii przestępcy]{.caps-section}

Kara pozbawienia wolności, tak jak przestępstwo, miała charakter
mieszczański. W średniowieczu więziono książęce potomstwo,
reprezentujące niewygodne roszczenia do dziedzictwa. Natomiast
przestępcę zamęczano na śmierć, aby wpoić masom ludności szacunek
dla porządku i prawa, ponieważ przykład surowości i okrucieństwa
wychowuje surowych i okrutnych do miłości. Regularna kara
pozbawienia wolności zakłada wzrost zapotrzebowania na siłę
roboczą. Odzwierciedla mieszczański sposób życia jako cierpienie.
Szeregi cel w nowoczesnym więzieniu przedstawiają monady w
autentycznie Leibnicjańskim sensie. „Monady nie mają okien, przez
które by cokolwiek mogło się do nich dostać lub z nich wydostać.
Właściwości nie mogą się oderwać ani przechadzać poza
substancjami, jak to ongiś czyniły jakości zmysłowe scholastyków.
Tak więc ani substancja, ani właściwość nie mogą się z zewnątrz
dostać do monady”^[G.W. Leibniz: *Monadologia*. Przeł. H.
Elzenberg. Toruń 1991, § 7, s. 48.]. Monady nie wywierają na
siebie wzajemnie wpływu, ich życie regulowane jest i koordynowane
przez Boga, względnie przez zarząd.^[Por. tamże, § 51, s. 58.]
Absolutna samotność, przemocą narzucony zwrot ku własnej jaźni,
której cały byt polega na pokonywaniu materiału, w monotonnym
rytmie pracy, określają w charakterze upiorów egzystencję
człowieka w nowoczesnym świecie. Radykalna izolacja i radykalna
redukcja do wciąż tej samej, beznadziejnej nicości są tym samym.
Człowiek w więzieniu to wirtualny obraz typu burżuazyjnego, jakim
człowiek w rzeczywistości dopiero powinien się stać. Komu nie
udało się wyrobić w świecie zewnętrznym, ten przejdzie w
straszliwie czystej postaci obróbkę w więzieniu. Racjonalizacja
istnienia więzień, powołująca się na konieczność oddzielenia
przestępcy od społeczeństwa lub zgoła poprawy, rozmija się z
istotą rzeczy. Więzienia to skrajnie konsekwentny obraz
burżuazyjnego świata pracy, znak firmowy, symbolizujący nienawiść
ludzi do tego, na co muszą się przerobić. Osobnik słaby, nie
nadążający, zdegenerowany musi znosić porządek życia, fachowo
narzucony mu przez tych, którzy porządku tego sami nie lubią;
zawzięcie odbijają sobie na nim uwewnętrznioną przemoc.
Przestępca, któremu przy dokonywaniu przestępstwa chodziło przede
wszystkim o samozachowanie, jest naprawdę jaźnią słabszą,
bardziej chwiejną; recydywista jest osobnikiem debilnym.

Więźniowie to jednostki chore. Słabość doprowadziła ich do
sytuacji, która już zaatakowała ciała i dusze i atakuje dalej.
Większość z nich była już chora przed popełnieniem czynu, który
zawiódł ich do więzienia: chora wskutek własnej konstytucji,
chora wskutek panujących stosunków. Inni postąpili tak, jak
postąpiłby przy podobnym układzie bodźców i motywów każdy zdrowy
— tyle że mieli pecha. Reszta to ludzie gorsi i okrutniejsi niż
większość poruszających się na wolności, ludzie osobiście tak źli
i okrutni, jak źli i okrutni są faszystowscy panowie przez swoją
pozycję. Czyn pospolitego przestępcy jest ograniczony, osobisty,
bezpośrednio destrukcyjny. Bardzo prawdopodobne, że żywa
substancja, jednakowa u wszystkich, żadną miarą nie mogłaby
oprzeć się presji ustroju fizycznego i znoszonego od dzieciństwa
indywidualnego losu, które przestępcę doprowadziły do skrajnego
czynu, że ty i ja, bez łaski rozeznania, która dzięki splotowi
okoliczności stała się naszym udziałem, postąpilibyśmy tak samo
jak ten, który popełnił morderstwo. Więźniowie są biernymi
ofiarami cierpienia, kara dopełnia się ślepo, jest obcym
zdarzeniem, nieszczęściem takim jak rak albo zawalenie się domu.
Więzienie to choroba. Świadczą o tym twarze więźniów, ich
ostrożny krok, mozolny sposób myślenia. Jako chorzy umieją mówić
już tylko o swej chorobie.

Gdy — jak dzisiaj — granice między rozbojem zażywającym szacunku
a rozbojem nielegalnym stały się obiektywnie płynne, zacierają
się także granice psychologiczne. Dopóki przestępcy byli jednak
chorymi, jak w XIX w., więzienie było zniekształconym obrazem ich
słabości. Zdolność wyodrębniania się spośród otoczenia jako
indywiduum i zarazem komunikowania się z otoczeniem w
koncesjonowanych formach, aby się w nim utrzymać — ta zdolność
ulegała u przestępcy nadwątleniu. Przestępca reprezentował tę
tendencję, głęboko nurtującą żywe istoty, której przezwyciężenie
jest znakiem rozwoju: tendencję, by zatracić się w otaczającym
świecie, zamiast dzień w dzień się z nim borykać, skłonność, by
dać sobie spokój, zatonąć w naturze. Freud nazywa to popędem ku
śmierci, Caillois mimetyzmem^[Por. R. Caillois: *Le Mythe et
l’Homme*. Paris 1938, s. 125 i nast.]. Tendencja ta przenika
wszystko, co sprzeciwia się nieuchronnemu postępowi, od
przestępstwa, które odmawia podążania okrężną drogą aktualnych
form pracy, aż po wzniosłe dzieła sztuki. Miękkość wobec rzeczy,
bez czego nie istnieje sztuka, niewiele odbiega od zdesperowanego
gwałtu, jakim jest przestępstwo. Niemożność powiedzenia „nie”,
która nieletnią popycha do prostytucji, warunkuje też kariery
przestępcze. W przypadku przestępcy chodzi o to, że negacja nie
zawiera w sobie oporu. Tej płynności, która bez określonej
świadomości, nieśmiało i bezsilnie — nawet w swych najbardziej
brutalnych formach — zarazem imituje i niszczy bezlitosną
cywilizację, cywilizacja przeciwstawia mocne mury więzień i
zakładów pracy, swój własny kamienny ideał. Według Tocqueville’a
republiki mieszczańskie w przeciwieństwie do monarchii nie
dokonują gwałtu na ciele, ale godzą bezpośrednio w dusze, i tak
też przeciw duszom wymierzony jest mieszczański system karny.
Męczennicy ustroju burżuazyjnego nie umierają przez długie dni i
noce łamania kołem, ale giną duchowo, jako niewidoczny dla nikogo
przykład, w wielkich więzieniach, które od domów dla obłąkanych
różni niemal wyłącznie nazwa.

Faszyzm kasuje jedne i drugie. Koncentracja zarządzania całą
produkcją spycha społeczeństwo ponownie na poziom bezpośredniego
panowania. Likwidacja pośrednictwa rynku w obrębie narodu pociąga
za sobą zanik duchowych form zapośredniczenia, łącznie z prawem.
Myślenie, które rozwijało się w toku transakcji, jako rezultat
egoizmu zmuszonego do rokowań, sprowadza się już tylko do
planowania gwałtem przeprowadzanego zawłaszczenia. Na scenę
wkracza faszystowski morderca, czysta postać niemieckiego
fabrykanta, nie różniący się od przestępcy już niczym oprócz
większej władzy. Droga pośrednia jest już zbędna. Prawo cywilne,
które nadal funkcjonowało dla regulowania spraw spornych między
przedsiębiorcami przetrwałymi w cieniu wielkiego przemysłu,
przedsiębiorcami, stało się czymś w rodzaju sądu rozjemczego,
wymiarem sprawiedliwości wobec słabszych, nie broniącym już,
choćby kiepsko, interesów pokrzywdzonych — stało się narzędziem
terroru. Ochrona prawna — dziś zanikająca — definiowała własność.
Monopol, jako doskonała forma własności prywatnej, niszczy
pojęcie własności. Z kontraktu państwowego i społecznego, który
faszyzm zastępuje tajnymi porozumieniami potęg, pozostaje już
tylko uwewnętrzniony przymus tego, co ogólne, egzekwowany przez
sługi faszyzmu wobec reszty ludzkości. W państwie totalnym kara i
przestępstwo ulegają likwidacji jako przesądy, a świadoma swych
politycznych celów jawna zagłada wszystkiego, co stawia opór,
szerzy się pod rządami przestępców w całej Europie. Więzienie w
porównaniu z obozem koncentracyjnym wydaje się pamiątką dawnych
dobrych czasów, jak niegdysiejsza gazeta dla oświeconych, która
oczywiście też dopuszczała się odstępstw od prawdy, w porównaniu
z magazynem na lśniącym papierze, którego zawartość literacka —
choćby szło o Michała Anioła — jeszcze bardziej niż ogłoszenia
spełnia funkcję raportu o stanie interesów, znaku panowania i
reklamy. Izolacja, którą więźniom kiedyś narzucano z zewnątrz,
wniknęła tymczasem w ciało i krew jednostek. Ich wyćwiczone dusze
i ich szczęście są puste jak więzienna cela, bez której
możnowładcy mogą się już obejść, ponieważ przypadła im w udziale
cała siła robocza narodów. Kara pozbawienia wolności blednie w
obliczu społecznej rzeczywistości.

[Le prix du progrès]{.caps-section}

Niedawno odnaleziony list francuskiego fizjologa Pierre’a
Flourens, który niegdyś zaznał smutnej sławy zwycięskiego rywala
Victora Hugo w wyborach do Akademii Francuskiej, zawiera
niezwykły fragment: „Nadal mam wątpliwości, czy należy udzielić
zgody na stosowanie chloroformu w powszechnej praktyce
operacyjnej. Jak zapewne Panom wiadomo, poświęciłem temu środkowi
rozległe studia i na podstawie doświadczeń ze zwierzętami jako
pierwszy opisałem jego swoiste właściwości. Skrupuły moje
opierają się na prostym fakcie, że operacja pod chloroformem,
prawdopodobnie tak samo jak inne znane formy narkozy, stanowi
oszustwo. Specyfiki te działają jedynie na pewne ośrodki
motoryczne i koordynacyjne, jak również na szczątkową sprawność
substancji nerwowej. Substancja ta pod wpływem chloroformu
zatraca w znacznej mierze zdolność rejestrowania śladów wrażeń,
ale bynajmniej nie wrażliwość jako taką. Moje obserwacje wskazują
— odwrotnie — że w połączeniu z ogólnym paraliżem systemu
nerwowego bóle odczuwane są jeszcze gwałtowniej niż w stanie
normalnym. Złudzenie publiczności wynika stąd, że pacjent po
przeprowadzonej operacji niezdolny jest przypomnieć sobie, co
zaszło. Gdybyśmy mówili naszym pacjentom prawdę, zapewne żaden z
nich nie zdecydowałby się na ten środek, podczas gdy teraz,
wskutek naszego milczenia, nalegają na jego użycie.

Ale nawet pomijając to, że jedyną problematyczną korzyścią jest
obejmujące czas operacji osłabienie pamięci, upowszechnienie tej
praktyki pociąga za sobą, jak sądzę, inne jeszcze poważne
niebezpieczeństwo. Przy rosnącej powierzchowności ogólnego
wykształcenia akademickiego naszych lekarzy medycyna mogłaby
przez nieograniczone stosowanie tego środka ulec pokusie
niefrasobliwego podejmowania coraz bardziej skomplikowanych i
trudnych interwencji chirurgicznych. Dziś w służbie badań
przeprowadza się doświadczenia na zwierzętach — kiedyś nasi
pacjenci mogą stać się bezwiednie osobnikami doświadczalnymi.
Jest do pomyślenia, że bolesne bodźce, które wskutek swej
swoistej natury mogą przewyższać wszystkie znane uczucia tego
rodzaju, wywołują trwałe szkody psychiczne w chorym albo wręcz
już w trakcie narkozy powodują śmierć wśród nieopisanych
męczarni, o czym krewni i świat nigdy się nie dowiedzą. Czy to
nie nazbyt wysoka cena za postęp?”

Gdyby Flourens miał w tym liście rację, mroczne drogi boskiej
opatrzności doczekałyby się raz przynajmniej usprawiedliwienia.
Zwierzę pomściłoby swoje cierpienia na oprawcy: każda operacja
byłaby wiwisekcją. Zachodziłoby podejrzenie, że zachowujemy się
wobec ludzi, ba — wobec stworzeń w ogóle — nie inaczej niż wobec
samych siebie po przeżytej operacji, ślepi ma mękę. Przestrzeń,
która dzieli nas od innych, dla poznania jest tym samym, co czas
upływający między nami a cierpieniem naszej własnej przeszłości;
stwarza nieprzekraczalną barierę. Utrwalające się panowanie nad
przyrodą, medyczna i pozamedyczna technika czerpie siły z tego
zaślepienia, jej szansą jest zapominanie. Utrata pamięci jako
transcendentalny warunek nauki. Wszelkie urzeczowienie jest
zapomnieniem.

[Czyste przerażenie]{.caps-section}

Gapienie się na nieszczęście ma w sobie coś z fascynacji. Ale
zarazem coś z potajemnej zgody. Nieczyste sumienie społeczne,
jakie ma każdy, kto uczestniczy w niesprawiedliwości, i nienawiść
do spełnionego życia są tak silne, że w krytycznych sytuacjach
obracają się przeciwko własnym interesom, jako immanentna zemsta.
Francuskie mieszczaństwo miało w sobie fatalną determinację,
przypominającą, o ironio, heroiczny ideał faszystów: cieszyło się
triumfem swych pobratymców, którego wyrazem była kariera Hitlera,
choć triumf ten im samym zagrażał katastrofą — ba, własną
katastrofę uważali za dowód słuszności porządku, jaki
reprezentowali. Rudymentarną formą takiego zachowania jest
stosunek wielu bogaczy do zbiednienia, którego wizję przywołują w
racjonalizacjach oszczędności, ukryta skłonność do tego, by —
walcząc zajadle o każdy grosz — w danej sytuacji bez walki
zrezygnować z całego majątku albo nieodpowiedzialnie nim
ryzykować. Faszyzm daje im syntezę żądzy panowania i nienawiści
do samych siebie, a przerażeniu w czystej postaci towarzyszy
nieodmiennie gest: zawsze tak to sobie wyobrażałem.

[Zainteresowanie ciałem]{.caps-section}

Pod znaną historią Europy przebiega historia podziemna. Składa
się na nią los stłumionych i wypaczonych instynktów i namiętności
człowieka. Z perspektywy faszystowskiej teraźniejszości, kiedy
to, co ukryte, wychodzi na światło dzienne, widać także związek
historii jawnej z ową mroczną stroną, pomijaną tak w oficjalnej
legendzie państw narodowych, jak i w jej postępowej krytyce.

Kalectwem dotknięty jest przede wszystkim stosunek do ciała.
Podział pracy, który po jednej stronie umieścił korzyści, a po
drugiej pracę, rzucił odium na siłę fizyczną. Im bardziej
panującym niezbędna była praca innych, tym niżej ją ceniono.
Praca — jak niewolnik — została naznaczona piętnem.
Chrześcijaństwo wysławiało pracę, za to degradowało ciało jako
źródło wszelkiego zła. Podczas gdy w Starym Testamencie praca
uchodziła za przekleństwo, sprzymierzone z poganinem Machiavellim
chrześcijaństwo pochwałą pracy wieściło nowoczesny porządek
burżuazyjny. U pustelników, Doroteusa, Mojżesza Rozbójnika, Pawła
Prostodusznego i innych ubogich duchem praca służyła jeszcze
bezpośrednio wejściu do królestwa niebieskiego. U Lutra i Kalwina
więź między pracą a zbawieniem była już tak zasupłana, że
reformacyjne nawoływanie do pracy brzmi niemal jak szyderstwo,
kopniak wymierzony robaczkowi.

Książęta i patrycjusze mogli religijną przepaść, ziejącą między
ich doczesnym życiem a wiecznym przeznaczeniem, tuszować myślą o
dochodach, jakie wyciągali z pracy innych. Irracjonalność łaski
otwierała przed nimi tak czy owak możliwość zbawienia. Ci inni
natomiast uginali się pod jeszcze silniejszym naciskiem.
Przeczuwali niejasno, że poniżanie ciała przez władzę to nic
innego jak ideologiczne odzwierciedlenie ucisku, jakiemu sami
podlegają. Los starożytnych niewolników był udziałem wszystkich
uciemiężonych aż po czasy kolonialne: uchodzili za gorszych. Z
natury istniały dwie rasy, zwierzchników i podwładnych.
Emancypacja europejskiego indywiduum związana była z ogólną
przemianą w kulturze: rozdarcie tym silniej zaznaczało się w
psychice wyemancypowanych, im bardziej słabła presja zewnętrzna.
Wyzyskiwane ciało miało uchodzić dla podwładnych za zło, a sprawy
ducha, na które inni mieli czas, za najwyższe dobro. W ten sposób
Europa uzdolniona została do najwyższych osiągnięć kulturalnych,
ale podejrzenie oszustwa, od początku widocznego, wraz z kontrolą
nad ciałem wzmocniło też niezdrowy, miłosno-nienawistny stosunek
do ciała, który przez wieki przepajał mentalność mas i którego
wyrazem jest język Lutra. W stosunku jednostki do ciała, własnego
i cudzego, powtarza się irracjonalność i niesprawiedliwość
panowania jako okrucieństwo, tak samo odległe od stosunku
rozumiejącego i szczęśliwej refleksji, jak panowanie odległe jest
od wolności. Doniosłość tego rozpoznał Nietzsche w swej teorii
okrucieństwa, a jeszcze lepiej de Sade; Freudowska teoria
narcyzmu i popędu śmierci przynosi interpretację psychologiczną.

Zaprawiona nienawiścią miłość do ciała zaznacza się we wszystkich
nowożytnych kulturach. Ciało, jako podrzędne, zniewolone, zostaje
raz jeszcze wyszydzone i odepchnięte, a zarazem jako to, co
zakazane, urzeczowione, wyobcowane — jest obiektem pożądania,
Dopiero kultura zna ciało jako rzecz, którą można posiadać,
dopiero w kulturze ciało odróżnia się od ducha — kwintesencji
mocy i władzy — jako przedmiot, martwa rzecz, *corpus*. W
autodegradacji człowieka do ciała natura mści się za to, że
człowiek zdegradował ją do przedmiotu panowania, do surowca.
Przymus okrucieństwa i destrukcji wyrasta z organicznego
stłumienia intymnego stosunku do ciała — tak jak zgodnie z
genialną intuicją Freuda wstręt rodzi się wówczas, gdy wraz z
postawą wyprostowaną, oddaleniem od ziemi, organicznemu
stłumieniu ulega zmysł powonienia, który przyciągał samca do
menstruującej samicy. W cywilizacji zachodniej, a zapewne w ogóle
w każdej, cielesność staje się tabu, przedmiotem przyciągania i
niechęci. W Grecji i w czasach feudalnych wśród panów stosunek do
ciała warunkowało jeszcze to, że osobista sprawność fizyczna była
jednym z warunków panowania. Dbałość o ciało miała — naiwnie —
swój społeczny cel. Formuła *kalos kagathos* była tylko w części
pozorem, gdyż w części gimnazjum było elementem podtrzymywania
władzy, przynajmniej jako trening władczej postawy. Gdy panowanie
w całości przybiera formę burżuazyjną, zapośredniczoną przez
handel i komunikację, a na dobre wskutek uprzemysłowienia,
następuje formalna zmiana. Ludzkość pozwala się odtąd zniewalać
już nie mieczem, ale za pomocą gigantycznej aparatury, która
ostatecznie zresztą ponownie kuje miecze. Racjonalny sens
wywyższania męskiego ciała zanika; romantyczne próby odrodzenia
ciała w dziewiętnastym i dwudziestym wieku wiodą jedynie do
idealizacji ciała martwego i okaleczonego. Nietzsche, Gauguin,
George, Klages rozpoznali bezimienne głupstwo, będące rezultatem
postępu. Ale wyciągnęli stąd fałszywy wniosek. Nie zdemaskowali
nieprawości, która dzieje się dziś, a uświęcili nieprawość dawną.
Odwrót od mechanizacji stał się ozdóbką przemysłowej kultury
masowej, która nie może obejść się bez szlachetnych gestów.
Artyści wbrew woli przyrządzili utracony obraz jedności duszy i
ciała dla potrzeb reklamy. Pochwała przejawów witalności, od
blond bestii do wyspiarzy z południowych mórz, prowadzi
nieuchronnie do filmów o egzotycznym wystroju, plakatów
reklamujących witaminy i kremy do pielęgnacji skóry, w których
wyraża się immanentny cel reklamy: nowy, dorodny, piękny,
szlachetny typ człowieka, Wódz i jego drużyna. Faszystowscy
wodzowie znowu sami biorą do ręki narzędzia mordu, zabijają
więźniów strzałem z rewolweru i razami pejcza, ale nie dzięki
swej fizycznej przewadze, tylko dlatego, że owa gigantyczna
aparatura i jej prawdziwi panowie — którzy ciągle jeszcze sami
tego nie robią — dostarczają im ofiary racji stanu do piwnic
kwatery głównej.

Korpusu nie da się z powrotem przemienić w ciało. Korpus, choćby
najbardziej sprawny i wyćwiczony, pozostaje zwłokami.
Transformacja w martwotę, zapisana w nazwie, była częścią
długotrwałego procesu przerabiania natury na tworzywo i materię.
Dorobek cywilizacyjny jest produktem sublimacji, owej nabytej
miłosnej nienawiści do ciała i ziemi, od których oderwało ludzi
panowanie. Medycyna to produkt psychicznej reakcji na
korporalizację człowieka, technika to produkt psychicznej reakcji
na urzeczowienie całej natury. Mordercy, oprawcy, zezwierzęceni
olbrzymi, których władcy, legalni i nielegalni, wielcy i mali,
potajemnie wykorzystują w charakterze egzekutorów, brutale,
którzy zawsze znajdą się pod ręką, gdy trzeba kogoś załatwić,
uczestnicy linczów i członkowie Ku-Klux-Klanu, siłacz, który
zrywa się z miejsca, gdy ktoś odważy się szemrać, straszne typy,
na których pastwę wydany jest każdy, kto nie czuje nad sobą
ochronnych skrzydeł władzy, kto traci pieniądze i stanowisko,
wszelkiego rodzaju wilkołaki, wiodące żywot w mroku historii i
podtrzymujące strach, bez którego niemożliwe byłoby panowanie —
to ci, u których nienawistna miłość do ciała manifestuje się
jawnie i bezpośrednio, którym uraz urzeczowienia każe bezcześcić
wszystko, czego dotkną, niszczyć wszystko, co zobaczą, w ślepej
furii powtarzać na żywym obiekcie proces, którego nie mogą
cofnąć: rozdarcie życia na ducha i jego przedmiot. Człowiek
nieodparcie ich pociąga, mordercy chcą zredukować człowieka do
ciała, nikomu i niczemu nie wolno żyć. Taka, niegdyś starannie
hodowana i pielęgnowana przez zwierzchników świeckich i duchowych
wrogość podwładnych wobec życia, które im zniszczono, życia, z
którym dziś homoseksualnie i paranoicznie obcują przez morderczy
cios, zawsze była niezbędnym instrumentem sztuki rządzenia. Wrogi
stosunek zniewolonych do życia jest niewyczerpaną historyczną
siłą mrocznej strony dziejów. Nawet purytański eksces, pijaństwo,
to rozpaczliwy akt zemsty na życiu.

Umiłowanie natury i przeznaczenia w totalitarnej propagandzie to
jedynie wątła reakcja upozorowana na uwięzienie w ciele, na
nieudaną cywilizację. Od ciała nie można się uwolnić, więc się je
wysławia, gdy nie ma się swobody, by je maltretować. „Tragiczny”
światopogląd faszystów to ideologiczny wieczór kawalerski przed
krwawymi godami. Ci, którzy wysławiają ciało, gimnastycy i
skauci, zawsze mieli pociąg do zabijania, jak miłośnicy przyrody
do myślistwa. Widzą w ciele jedynie ruchomy mechanizm, części
zginające się w stawach, mięśnie jako wymoszczenie szkieletu.
Manipulują ciałem, obchodzą się z jego członkami tak, jak gdyby
były już oddzielone. Żydowska tradycja przechowuje strach przed
mierzeniem człowieka metrową miarką, ponieważ mierzy się zmarłych
— do trumny. W tym właśnie lubują się manipulatorzy ciała. Mierzą
innych nieświadomie spojrzeniem fabrykanta trumien. Zdradzają się
dopiero, podając wyniki: mówią o człowieku, że jest długi,
krótki, tłusty, ciężki. Interesuje ich choroba, przy jedzeniu
wyglądają już śmierci współbiesiadnika, a przejmowanie się
zdrowiem bliźnich to jedynie wątła racjonalizacja tego
zainteresowania. Język dotrzymuje im kroku. Zamienia spacer w
ruch, a potrawy w kalorie — podobnie jak w potocznej
angielszczyźnie i francuszczyźnie to samo słowo oznacza żywy las
i drewno. Cyframi śmiertelności społeczeństwo degraduje życie do
procesu chemicznego.

W szatańskim poniżeniu więźnia obozu koncentracyjnego, jakie
nowoczesny oprawca bez żadnego racjonalnego sensu dorzuca do
męczeńskiej śmierci, przejawia się niewysublimowany, choć
tłumiony bunt wyklętej natury. Bunt ten dotyczy w całej
potworności męczenników miłości, rzekomych przestępców
seksualnych i libertynów, ponieważ seks to ciało nie zredukowane,
ekspresja, to, czego męczennicy miłości potajemnie i desperacko
szukają. Swoboda życia płciowego przeraża mordercę jako utracona
bezpośredniość, pierwotna jedność, w której nie umie już żyć.
Jedność ta jest martwa, a przecież wstaje i ożywa. Morderca zatem
sprowadza wszystko do jednego, sprowadzając wszystko do nicości,
ponieważ musi zdławić jedność w samym sobie. Ofiara reprezentuje
dlań życie, które przetrwało rozdział — to życie zatem ma zostać
złamane, a uniwersum niechaj wypełni kurz i abstrakcyjna władza.

[Społeczeństwo masowe]{.caps-section}

Uzupełnieniem kultury gwiazd jest społeczny mechanizm, który
zrównuje wszystko, co się wyróżnia, gwiazdy są tylko wzorami dla
ogarniającej cały świat konfekcji oraz dla nożyc prawniczej i
ekonomicznej sprawiedliwości, obcinających ostatnie zwisające
niteczki.

[Dopisek]{.addendum}

Pogląd, że niwelacji i standaryzacji ludzi odpowiada z drugiej
strony spotęgowanie indywidualności w tak zwanych osobowościach
przywódczych, na miarę ich władzy, jest błędny i sam stanowi
cząstkę ideologii. Dzisiejsi faszystowscy władcy są nie tyle
nadludźmi, co funkcjami własnego aparatu reklamy, punktami
przecięcia identycznych reakcji niezliczonych mas. Jeżeli w
psychologii dzisiejszych mas Wódz nie reprezentuje już ojca, a
raczej kolektywną i nieskończenie spotęgowaną projekcję
bezsilnego Ja każdej jednostki, to postaci wodzów rzeczywiście
temu odpowiadają. Nie darmo wyglądają jak fryzjerzy,
prowincjonalni aktorzy i rewolwerowcy dziennikarstwa. Jakaś część
ich moralnej siły polega właśnie na tym, że sami w sobie
bezsilni, podobni do pierwszego lepszego, ucieleśniają jako
reprezentanci wszystkich innych ogrom władzy, choć sami nadal są
tylko pustymi miejscami, na które akurat padła władza. Nie
stanowią bynajmniej wyjątku od zasady rozkładu indywidualności,
przeciwnie, dotknięta rozkładem indywidualność triumfuje w nich i
poniekąd odbiera nagrodę za rozkład. Wodzowie stali się dokładnie
tym, czym po trosze zawsze byli w ciągu całej epoki
mieszczańskiej — aktorami grającymi rolę wodzów. Między
indywidualnością Bismarcka a indywidualnością Hitlera dystans
jest nie mniejszy niż między prozą *Myśli i wspomnień* a żargonem
*Mein Kampf*. W walce z faszyzmem sprawą nie najmniej ważną jest
sprowadzenie napuszonych wizerunków Wodza do rozmiarów ich
nicości. Film Chaplina utrafił w sedno przynajmniej jeśli chodzi
o podobieństwo między golarzem z getta a dyktatorem.

[Sprzeczności]{.caps-section}

Moralność jako system, z twierdzeniami podstawowymi i
wywiedzionymi, niezłomnie logiczny, niezawodny w zastosowaniu do
każdego dylematu moralnego — oto czego żąda się od filozofów.
Filozofowie z reguły spełniali te oczekiwania. Nawet jeśli nie
dostarczali systemu praktycznego, rozbudowanej kazuistyki, to z
systemu teoretycznego umieli zawsze wywieść posłuszeństwo wobec
zwierzchności. Na ogół, z całym luksusem argumentów zróżnicowanej
logiki, oglądu i oczywistości, raz jeszcze uzasadniali całą skalę
wartości, które publiczna praktyka już była usankcjonowała.
„Oddawajcie cześć bogom w tradycyjnej rodzimej religii” — powiada
Epikur^[*Die Nachsokratiker* T. 1. 722 (Opr. Wilhelm Nestle).
Jena 1923, s. 195.], a jeszcze Hegel mu wtóruje. Od tych, którzy
wzdragają się przed takim wyznaniem wiary, tym natarczywiej żąda
się podania gotowej zasady ogólnej. Jeśli myślenie nie zadowala
się prostym usankcjonowaniem panujących reguł, musi zalecać się
większą pewnością siebie, uniwersalizmem i autorytatywnością niż
wtedy, gdy tylko usprawiedliwia to, co i tak już obowiązuje.
Uważasz, że panująca władza jest niesprawiedliwa, wolisz może,
żeby zamiast władzy panował chaos? Krytykujesz uniformizację
życia i postęp? Mamy wieczorem zapalać świece, a nasze miasta
wypełniać smród odpadów, jak w średniowieczu? Nie podobają ci się
rzeźnie — czy społeczeństwo ma odtąd żywić się surowymi
warzywami? Pozytywna odpowiedź na takie pytania, jakkolwiek
absurdalna, znajduje posłuch. Polityczny anarchizm,
rękodzielnicza reakcja kulturalna, radykalny wegetarianizm,
niedorzeczne sekty i partie mają tak zwaną siłę atrakcji.
Doktryna musi tylko być ogólna, pewna siebie, uniwersalna i
imperatywistyczna. Nie do zniesienia są próby wyminięcia
alternatywy „albo—albo”, nieufność wobec abstrakcyjnej zasady,
nieomylność bez doktryny.

Rozmawiają dwaj młodzi ludzie:

A: Nie chcesz być lekarzem?

B: Lekarze zawodowo mają wciąż do czynienia z umierającymi, to
znieczula. W dodatku przy postępującej instytucjonalizacji lekarz
reprezentuje wobec chorego zakład i jego hierarchię. Często kusi
go, by występować jako administrator śmierci. Staje się agentem
wielkiego przemysłu wobec konsumentów. Gdy chodzi o samochody, to
jeszcze pół biedy, ale gdy dobrem, którym się zarządza, jest
życie, a użytkownicy — pacjentami, nie chciałbym znaleźć się w
takiej sytuacji. Zawód lekarza domowego był może bezpieczniejszy,
ale teraz upada.

A: Więc uważasz, że nie powinno wcale być lekarzy, albo niech
wrócą dawni znachorzy?

B: Tego nie powiedziałem. Zgroza mnie bierze tylko na myśl, że
sam miałbym zostać lekarzem, a tym bardziej tak zwanym lekarzem
naczelnym, zarządzającym masowym szpitalem. Mimo to uważam
naturalnie, że lepiej niech będą lekarze i szpitale, niż żeby
chorych zostawiać ich losowi. Nie chciałbym też być prokuratorem,
choć pozostawianie wolnej ręki mordercom i rabusiom wydaje się
daleko większym złem niż istnienie cechu, który posyła ich do
więzienia. Sprawiedliwość jest racjonalna. Nie jestem przeciwko
racjonalności, chcę tylko rozpoznać, w jakiej postaci występuje.

A: Popadasz w sprzeczność. Sam nieustannie czerpiesz korzyści z
istnienia lekarzy i sędziów. Jesteś tak samo winny jak oni. Tyle
że nie chcesz obarczać się pracą, którą inni wykonują za ciebie.
Twoja własna egzystencja zakłada zasadę, której chciałbyś się
wymknąć.

B: Tego się nie wypieram, ale sprzeczność jest tu konieczna. Jest
odpowiedzią na obiektywne sprzeczności społeczeństwa. Przy tak
zróżnicowanym podziale pracy jak dzisiejszy w jakimś miejscu może
dojść do potworności, za którą winę ponoszą wszyscy. Jeśli się
rozpowszechni, ba — jeśli choćby drobna część ludzi sobie to
uświadomi, domy wariatów i zakłady karne mogłyby może stać się
bardziej ludzkie, a sądy na koniec w ogóle niepotrzebne. Ale nie
dlatego chcę zostać pisarzem. Chciałbym po prostu jaśniej
uprzytomnić sobie straszliwy stan, w jakim wszystko się znajduje.

A: Gdyby wszyscy myśleli tak jak ty, i nikt nie miałby ochoty
brudzić sobie rąk, nie byłoby ani lekarzy, ani sędziów i świat
wyglądałby jeszcze bardziej przerażająco.

B: Otóż wydaje mi się to wątpliwe, bo gdyby wszyscy myśleli tak
jak ja, to spodziewam się, że nie tylko skurczyłyby się środki
zaradcze przeciwko złu, ale i samo zło. Ludzkość ma jeszcze inne
możliwości. Nie jestem całą ludzkością i po prostu nie mogę
myśleć tak, jakbym występował w jej imieniu. Moralna reguła, że
każdy mój uczynek mógłby nadawać się na powszechną maksymę, jest
bardzo problematyczna. Pomija historię. Dlaczego moja niechęć do
zawodu lekarza miałaby być równoznaczna z poglądem, że w ogóle
nie ma być lekarzy? W rzeczywistości jest tylu ludzi, którzy
świetnie nadają się na lekarzy i mają spore szanse nimi zostać.
Jeżeli potrafią postępować moralnie w granicach, jakie dziś
zakreślono tej profesji, żywię dla nich szacunek. Może
przyczyniają się nawet do umniejszenia zła, które ci opisałem,
może jednak pogłębiają je mimo całej swej fachowej sprawności i
moralności. Moja egzystencja, tak jak ją sobie wyobrażam, moja
zgroza i moja wola poznania wydają mi się tak samo uprawnione jak
zawód lekarza, nawet jeśli nie zdołam bezpośrednio nikomu
dopomóc.

A: A gdybyś wiedział, że dzięki medycznym studiom zdołasz kiedyś
uratować życie ukochanej osobie, która bez twej pomocy byłaby
nieuchronnie skazana, czy nie zdecydowałbyś się natychmiast?

B: Prawdopodobnie, ale sam widzisz, że twoje upodobanie do
nieubłaganej konsekwencji prowadzi cię do absurdalnych
przykładów, podczas gdy ja z moim niepraktycznym uporem i moimi
sprzecznościami pozostałem przy zdrowym rozsądku.

Ta rozmowa powtarza się zawsze, ilekroć ktoś nie chce w obliczu
praktyki zrezygnować z myślenia. Taki ktoś ma logikę i
konsekwencję zawsze przeciwko sobie. Kto jest przeciwny
wiwisekcji, temu nie wolno nawet odetchnąć, gdyby ten oddech miał
kosztować życie jednego bakcyla. Logika służy postępowi i
reakcji, w każdym razie rzeczywistości. Ale w dobie radykalnie
realistycznego wychowania rozmowy stały się rzadsze, a
neurotycznemu B trzeba będzie nadludzkich sił, by nie ozdrowieć.

[Notatka]{.caps-section}

Między czterdziestką a pięćdziesiątką ludzie czynią zazwyczaj
pewne zdumiewające doświadczenie. Odkrywają, że większość tych, z
którymi wzrastali i pozostali w kontakcie, wykazuje zaburzenia w
zwyczajach i świadomości. Jeden zaniedbuje się w pracy do tego
stopnia, że interes podupada, inny rozbija swoje małżeństwo i
winy za to bynajmniej nie ponosi żona, trzeci dopuszcza się
malwersacji. Ale nawet ci, u których nie zachodzą tak radykalne
wydarzenia, zdradzają oznaki degrengolady. Rozmowa z nimi staje
się jałowa, hałaśliwa, bełkotliwa. Przedtem człowiek znajdował
także w innych źródło duchowej inspiracji, starzejąc się odnosi
wrażenie, że bodaj już tylko on żywi jakieś szersze
zainteresowania.

Najpierw skłonny jest traktować ewolucję rówieśników jako niemiły
przypadek. Akurat zmienili się na gorsze. Może to sprawa
pokolenia i jego szczególnych losów. Na koniec odkrywa, że
doświadczenie to jest mu znane, tylko od innej strony: z
perspektywy młodego człowieka, który styka się z dorosłymi. Czy
nie był wówczas przekonany, że z tym czy owym nauczycielem,
wujami i ciotkami, przyjaciółmi rodziców, potem z profesorami na
uniwersytecie albo z szefem coś nie gra? Objawiali jakieś
śmieszne, zwariowane cechy, albo też przestawanie z nimi było
jałowe, uciążliwe, rozczarowujące.

Wtedy nie zastanawiał się nad tym, traktował niższość dorosłych
po prostu jako fakt naturalny. Teraz uzyskuje potwierdzenie: w
danych warunkach, przy zachowaniu poszczególnych sprawności,
technicznych lub intelektualnych, egzystencja już w wieku męskim
prowadzi do kretynizmu. Światowcy nie stanowią tu wyjątku. Jak
gdyby ludzi za karę, że zdradzili nadzieje młodości i dostosowali
się do świata, porażała przedwczesna ruina.

[Dopisek]{.addendum}

Dzisiejszy rozkład indywidualności każe nie tylko traktować tę
kategorię jako historyczną, ale wzbudza wątpliwości co do jej
pozytywnego charakteru. Niesprawiedliwość, jakiej doświadcza
indywiduum, w fazie konkurencji była jego własną zasadą. Dotyczy
to nie tylko funkcji jednostki i jej partykularnych interesów w
społeczeństwie, ale także wewnętrznej kompozycji samej
indywidualności. Indywidualność przyświeca emancypacji człowieka,
ale jest też rezultatem tych właśnie mechanizmów, od których
ludzkość ma się emancypować. Samoistność i nieporównywalność
indywiduum jest krystalizacją oporu przeciwko ślepej, dławiącej
potędze irracjonalnej całości. Opór ten był jednak historycznie
możliwy tylko dzięki temu, że ślepe i irracjonalne było owo
samoistne i nieporównywalne indywiduum. Jednocześnie to, co
bezwzględnie przeciwstawia się całości jako partykularność,
pozostaje w złym, nieprzejrzystym związku z istniejącym stanem
rzeczy. Na najbardziej indywidualne, integralne cechy danego
człowieka składa się zarazem to, co nie zostało zawłaszczone
przez panujący system, co szczęśliwie przetrwało, oraz to, co
jest znamieniem okaleczeń, o jakie system przyprawia swoich
członków. Powtarzają się w nich hipertroficznie zasadnicze cechy
systemu: w chciwości — trwała własność, w hipochondrii —
bezrefleksyjne samozachowanie. Za pomocą tych cech indywiduum
stara się kurczowo bronić przed przymusami natury i
społeczeństwa, przed chorobą i bankructwem — ale zarazem cechy te
siłą rzeczy przybierają charakter przymusów. W najskrytszych
zakamarkach swego wnętrza indywiduum styka się z tą samą władzą,
przed którą ucieka w siebie. Ucieczka staje się tedy beznadziejną
chimerą. Komedie Moliera świadome są przekleństwa indywiduacji
nie mniej niż rysunki Daumiera; natomiast narodowi socjaliści,
którzy likwidują indywiduum, sycą się do woli tym przekleństwem i
mianują Spitzwega swym klasycznym malarzem.

Zatwardziałe indywiduum reprezentuje lepszą cząstkę tylko w
stosunku do zatwardziałego społeczeństwa, nie w sensie
absolutnym. Indywiduum ucieleśnia hańbę, jaką jest to, co
kolektyw wciąż wyrządza jednostce, i to, co się stanie, gdy
jednostek już nie będzie. Wyzbyci jaźni entuzjaści nowego
porządku są w prostej linii następcami melancholijnego aptekarza,
namiętnego hodowcy róż i politycznego inwalidy z zamierzchłej
przeszłości.

[Filozofia i podział pracy]{.caps-section}

Miejsce nauki w społecznym podziale pracy łatwo jest rozpoznać.
Zadaniem jej jest gromadzić możliwie największe ilości faktów i
funkcjonalnych związków między faktami. Układ musi być
przejrzysty. Ma umożliwiać poszczególnym przemysłom
natychmiastowe odnalezienie żądanego towaru intelektualnego w
poszukiwanym asortymencie. Już gromadzenie odbywa się w znacznej
mierze pod kątem określonych zleceń przemysłowych.

Również historyczne dzieła mają dostarczać materiału. Możliwości
jego wykorzystania szukać należy nie bezpośrednio w przemyśle,
ale — pośrednio — w administracji. Już Machiavelli pisał na
użytek książąt i republik, i podobnie dziś pracuje się dla
gospodarczych i politycznych komitetów. Historyczna forma stała
się przy tym przeszkodą, lepiej układać historyczny materiał od
razu według określonych zadań administracyjnych: manipulacji
cenami towarów albo nastrojami mas. Prócz administracji i
przemysłowych konsorcjów chętnymi klientami są związki zawodowe i
partie.

Tak funkcjonującej nauce służy oficjalna filozofia. Jako swego
rodzaju tayloryzm ducha ma pomagać w udoskonalaniu jego metod
produkcji, racjonalizować układ wiadomości, zapobiegać
marnotrawstwu intelektualnej energii. Ma wyznaczone sobie miejsce
w podziale pracy tak samo jak chemia czy bakteriologia. Te
resztki filozofii, które nawołują do średniowiecznej nabożności i
do kontemplacji wiecznych bytów, na światowych uniwersytetach
jeszcze się od biedy toleruje, ponieważ są takie reakcyjne.
Ponadto pleni się jeszcze paru historyków filozofii, którzy
niestrudzenie wykładają Platona i Kartezjusza, dorzucając, że są
przestarzali. Tu i ówdzie dołączy do nich jakiś weteran
sensualizmu albo zaprzysięgły personalista. Trzebią z poletka
nauki dialektyczne chwasty, by nie wystrzeliły zanadto w górę.

W przeciwieństwie do swych administratorów filozofia oznacza
między innymi myślenie, o ile nie kapituluje ono przed panującym
podziałem pracy i nie pozwala mu narzucać sobie zadań. Istniejący
stan rzeczy wywiera na człowieka presję nie tylko za
pośrednictwem przemocy fizycznej i materialnych interesów, ale
także przemożną sugestią. Filozofia nie jest syntezą, nauką
podstawową ani czapką dla innych nauk, ale wysiłkiem
przeciwdziałania sugestii, decyzją na rzecz intelektualnej i
rzeczywistej wolności.

Nie oznacza to bynajmniej ignorowania podziału pracy, w tej jego
postaci, do jakiej doprowadziło panowanie. Filozofia umie tylko
dosłuchać się w nim kłamstwa, tego mianowicie, iż jest on
nieunikniony. Filozofia, nie ulegając hipnozie przemożnej siły,
śledzi zasadę podziału pracy we wszystkich zakątkach społecznej
machiny, której *a priori* nie należy ani burzyć, ani pchać na
nowe tory — należy natomiast jej pojęcie uwolnić od magicznego
działania, jakie machina ta wywiera. Gdy urzędnicy, których
przemysł utrzymuje w swych intelektualnych resortach —
uniwersytetach, kościołach i gazetach — domagają się od filozofii
deklaracji zasad, które uprawniałyby ją do przeprowadzania
śledztwa, filozofia popada w śmiertelne zakłopotanie. Nie uznaje
żadnych abstrakcyjnych norm ani celów, które w przeciwieństwie do
norm i celów obowiązujących nadawałyby się do zastosowania w
praktyce. Jej wolność od sugestywnej siły *status quo* polega
właśnie na tym, że akceptuje mieszczańskie ideały, nie mając dla
nich zrozumienia — ideały, które głoszone są, choćby w
zniekształconej postaci, przez reprezentantów *status quo*, albo
które mimo wszelkiej manipulacji nadal rozpoznać można jako
obiektywny cel instytucji technicznych lub kulturalnych.
Filozofia wierzy, że podział pracy służyć ma ludziom, a postęp
prowadzi do wolności. Dlatego łatwo popada w konflikt z podziałem
pracy i postępem. Dostarcza języka, w którym dochodzi do głosu
sprzeczność między wiarą a rzeczywistością i trzyma się przy tym
ściśle zjawisk historycznie uwarunkowanych. W przeciwieństwie do
gazety nie uważa, by gigantyczny masowy mord był ważniejszy od
załatwienia kilku pacjentów zakładu psychiatrycznego. Intrydze
polityka, który flirtuje z faszyzmem, nie daje pierwszeństwa
przed skromnym linczem, a wrzaskliwej reklamie przemysłu
filmowego przed intymnym anonsem przedsiębiorstwa pogrzebowego.
Słabość do wielkości jest jej nieznana. Toteż w stosunku do
istniejącego stanu rzeczy jest zarazem obca i pełna zrozumienia.
Oddaje głos przedmiotowi, ale wbrew jego woli; filozofia jest
głosem sprzeczności, która bez niej nigdy nie stanie się głośna i
może w milczeniu triumfować.

[Myśl]{.caps-section}

Owszem, pogląd, że prawda danej teorii to tyle, co jej owocność,
jest błędny. Niektórzy jednak, jak się zdaje, przyjmują pogląd
wręcz przeciwny. Uważają, że teoria nie musi mieć żadnego
zastosowania w myśleniu, do tego stopnia, że może sobie tego w
ogóle oszczędzić. Opacznie pojmują każdą wypowiedź w sensie
ostatecznej deklaracji, przykazania albo tabu. Chcą
podporządkowywać się idei jak bogu albo atakować ją jak bożka.
Brak im wolności w stosunku do idei. Do istoty prawdy należy, że
podmiot aktywnie w niej uczestniczy. Możemy słuchać zdań, które
same w sobie są prawdziwe, ale doświadczymy ich prawdy tylko pod
warunkiem, że będziemy zarazem myśleć i pójdziemy w myślach
dalej.

Fetyszyzm ów dochodzi dziś drastycznie do głosu. Za myśl jest się
pociąganym do odpowiedzialności jak gdyby była ona bezpośrednio
praktyką. Nie tylko słowo, wymierzone we władzę, ale także słowo,
które porusza się po omacku, eksperymentując, igrając z
możliwością błędu, już z tej racji jest napiętnowane. A przecież
niedoskonałość i świadomość tej niedoskonałości znamionuje także
i przede wszystkim tę myśl, za którą warto umrzeć. Twierdzenie,
że prawda jest całością, okazuje się tym samym, co twierdzenie
przeciwne, że mianowicie prawda jest zawsze tylko cząstkowa.
Najbardziej żałosnym usprawiedliwieniem, jakie intelektualiści
wynaleźli dla oprawców — a pod tym względem w ostatnim
dziesięcioleciu nie można im zarzucić opieszałości — jest to, że
myśl ofiary, ta myśl, za którą ją zamordowano, była błędna.

[Człowiek i zwierze]{.caps-section}

Idea człowieka w dziejach Europy wyraża się w różnicy między
człowiekiem a zwierzęciem. Bezrozumne zwierzęta są dowodem
godności człowieka. Opozycję tę wyznawali tak uporczywie i
zgodnie wszyscy prekursorzy myśli burżuazyjnej, starożytni Żydzi,
stoicy i Ojcowie Kościoła, a następnie średniowiecze i czasy
nowożytne, że — jak skądinąd niewiele idei — weszła ona na trwałe
do inwentarza zachodniej antropologii. Uznawana jest i dzisiaj.
Behawioryści tylko pozornie o niej zapomnieli. Fakt, że stosują
do ludzi te same formuły i rezultaty, jakie bez żadnych zahamowań
uzyskują w trakcie potwornych eksperymentów na zwierzętach,
poświadcza tę różnicę w szczególnie perfidny sposób. Wniosek,
wyciągnięty z okaleczonych zwierząt, nie pasuje do zwierząt na
wolności, pasuje natomiast do dzisiejszych ludzi. Przez zbrodnię
dokonaną na zwierzęciu dowodzi, że pośród całego stworzenia
człowiek, i tylko człowiek, dobrowolnie gotów jest funkcjonować
tak mechanicznie, ślepo i automatycznie jak mechaniczne, ślepe i
automatyczne są konwulsje związanej ofiary, do której dobiera się
fachowiec. Profesor przy stole sekcyjnym definiuje je naukowo
jako odruchy, wróżbici przy ołtarzu głosili, że są to znaki
dawane przez bogów. Człowiekowi dany jest bezlitosny rozum;
zwierzęciu, z którego człowiek wyciąga krwawe wnioski, dane jest
tylko bezrozumne przerażenie, instynkt ucieczki, którą mu
odcięto.

Brak rozumu nie ma słów. Wymowne jest posiadanie rozumu, panujące
nad jawną stroną historii. Cała ziemia przyświadcza chwale
człowieka. W czasie wojny i pokoju, na arenie i w rzeźni, od
powolnej śmierci słonia, którego prymitywne hordy ludzkie
powalały w ramach pierwotnej gospodarki planowej, aż do sprawnego
wykorzystywania zwierząt dzisiaj — bezrozumne stworzenia zawsze
stykały się z rozumem. Ten widoczny proces przesłania oprawcom
proces niewidoczny: istnienie bez światła rozumu, egzystencję
samego zwierzęcia. Tu dopiero psychologia znalazłaby swój
właściwy temat, ponieważ jedynie życie zwierząt przebiega zgodnie
z impulsami duszy; gdy psychologia musi ludzi wyjaśniać, znaczy
to, że ludzie ulegli regresji i zniszczeniu. Gdy ludzie wzywają
na pomoc psychologię, skąpy obszar ich bezpośrednich relacji
zostaje jeszcze bardziej zawężony, raz jeszcze stają się dla
siebie rzeczami. Odwoływanie się do psychologii po to, by
zrozumieć innych, to hańba, odwoływanie się do psychologii po to,
by wyjaśnić swoje własne motywy, to sentymentalizm. Psychologia
zwierząt zaś straciła z oczu swój przedmiot, pośród swych
wymyślnych pułapek i labiryntów zapomniała, że mówić o duszy,
rozpoznawać duszę przystoi właśnie i tylko w przypadku zwierząt.
Nawet Arystoteles, który przyznawał zwierzętom duszę, choć
niższej kategorii, wolał rozprawiać o ciałach, o częściach,
ruchach i rozpłodzie niż o właściwej egzystencji zwierzęcia.

Świat zwierzęcia jest pozbawiony pojęć. Nie ma słowa, które w
strumieniu zjawisk uchwyciłoby to, co identyczne, w przemianie
egzemplarzy — ten sam rodzaj, w zmiennych sytuacjach — tę samą
rzecz. Jakkolwiek nie brak możliwości rozpoznawania tego, co
identyczne, identyfikacja ogranicza się do tego, co zostało
wyznaczone przez życie. W strumieniu nie ma nic, co byłoby
określone jako stałe, a przecież wszystko pozostaje jednym i tym
samym, ponieważ nie ma trwałej wiedzy o przeszłości i nie ma
jasnej perspektywy przyszłości. Zwierzę słucha, gdy zawołać je po
imieniu i nie ma jaźni, jest zamknięte w sobie, a jednocześnie
obnażone, styka się zawsze z nowym przymusem, nie wykracza poza
niego ideą. Braku pociechy nie wynagradza złagodzenie strachu,
niedostatku świadomości szczęścia nie rekompensuje nieobecność
smutku i bólu. Aby szczęście stało się czymś substancjalnym,
dodając do istnienia śmierć, potrzeba identyfikującej pamięci,
uśmierzającego poznania, idei religijnej albo filozoficznej,
krótko mówiąc — pojęcia. Istnieją szczęśliwe zwierzęta, ale jakże
krótki oddech ma to szczęście! Trwanie zwierzęcia, nie przerwane
wyzwalającą myślą, jest smętne i depresyjne. Aby ujść czczości
istnienia, niezbędny jest opór, którego kręgosłupem jest język.
Nawet najsilniejsze zwierzę jest nieskończenie debilne. Nauka
Schopenhauera, zgodnie z którą wahadło życia porusza się między
bólem a nudą, między odosobnionymi momentami zaspokojonego popędu
i nieskończonego pożądania, stosuje się dokładnie do zwierzęcia,
które nie może poznaniem wstrzymać przeznaczenia. W duszy
zwierzęcia założone są poszczególne uczucia i potrzeby człowieka,
ba — elementy ducha, ale bez oparcia, jakie daje tylko
organizujący rozum. Najlepsze dni upływają w skrzętnej
ruchliwości jak sen, który zwierzę i tak zaledwie umie odróżnić
od jawy. Nie zna wyraźnej granicy między zabawą a powagą;
szczęśliwego przebudzenia z koszmaru do rzeczywistości.

W baśniach różnych narodów powtarza się przemiana człowieka w
zwierzę jako kara. Być uwięzionym w ciele zwierzęcia uchodzi za
potępienie. Dla dzieci i ludów wyobrażenie takiej metamorfozy
jest czymś bezpośrednio zrozumiałym i swojskim. Również wiara w
wędrówkę dusz w najstarszych kulturach traktuje postać zwierzęcą
jako karę i udrękę. Niema dzikość w spojrzeniu zwierzęcia
świadczy o tej samej grozie, jaką napawała człowieka metamorfoza.
Każde zwierzę przypomina o bezdennym nieszczęściu, jakie
wydarzyło się w praczasach. W baśni wyraża się człowiecza
intuicja. Jeżeli jednak książę z bajki zachował rozum, by w
stosownym czasie móc wypowiedzieć swe cierpienie i by wróżka
mogła go wybawić, to przez brak rozumu zwierzę wiecznie skazane
jest na swoją postać, chyba że człowiek, który z racji
przeszłości stanowi z nim jedno, znajdzie zbawczą formułę i u
kresu czasów zmiękczy kamienne serce nieskończoności.

Ale dla istoty rozumnej troska o nierozumne zwierzę jest próżnym
zajęciem. Zachodnia cywilizacja pozostawia je kobietom. Kobiety
nie mają samodzielnego udziału w cnotach, z jakich wyrosła ta
cywilizacja. Mężczyźnie iść w świat i z życiem się zmagać,
budować i działać^[Por. F. Schiller: *Pieśń o dzwonie* (*przyp.
tłum.*).], Kobieta nie jest podmiotem. Nie produkuje sama, a
opiekuje się produkującymi — żywy pomnik dawno minionych czasów
zamkniętej gospodarki domowej. Wymuszony przez mężczyznę podział
pracy nie był dla niej korzystny. Stała się ucieleśnieniem
funkcji biologicznych, wizerunkiem natury, której tłamszenie było
tytułem do chwały cywilizacji. Bezgraniczne panowanie nad naturą,
przemienianie kosmosu w nieskończony rewir łowiecki było
marzeniem tysiącleci. Do tej miary przykrojona była idea
człowieka w społeczeństwie mężczyzn. Na tym polegał sens rozumu,
którym człowiek się szczycił. Kobieta była mniejsza i słabsza,
między nią a mężczyzną zachodziła różnica, której kobieta nie
mogła przezwyciężyć, różnica założona przez naturę, coś
najbardziej zawstydzającego i poniżającego w społeczeństwie
mężczyzn. Dopóki prawdziwym celem jest opanowanie natury,
biologiczna niższość pozostaje stygmatem, naturalna słabość
pozostaje piętnem prowokującym do użycia przemocy. Kościół, który
w toku historii nie pominął bodaj żadnej okazji, by wypowiedzieć
się miarodajnie w kwestii popularnych instytucji — jak
niewolnictwo, krucjaty czy zwykłe pogromy — mimo *Ave* przyłączył
się przecież do Platońskiej oceny kobiety. Obraz bolesnej Matki
Bożej był koncesją na rzecz pozostałości matriarchatu. Obraz ten,
który miał wyzwolić kobietę ze stanu niższości, służył zresztą
kościołowi również do usankcjonowania tejże niższości. „Wystarczy
— woła prawowity syn kościoła, de Maistre — w pewnej mierze
zlikwidować wpływ boskiego prawa w chrześcijańskim kraju, ba —
wystarczy wpływ ten osłabić, utrzymując swobodę, jaka wynika zeń
dla kobiety, a ujrzymy wkrótce jak swoboda ta, sama w sobie
szlachetna i wzruszająca, rychło wyradza się w bezwstyd. Stałyby
się posępnymi narzędziami powszechnego upadku, który w krótkim
czasie poraziłby żywotne części państwa. Upadek przerodziłby się
w zgniliznę i gwałtownym rozkładem szerzyłby hańbę i
zgrozę”^[J.M. de Maistre, *Eclaircissement sur les Sacrifices*.
*Oeuvres*. T. V. Lyon 1892. s. 322 i nast.]. Terror procesów
czarownic, jaki sprzymierzone gangi feudalne w obliczu
niebezpieczeństwa zastosowały wobec ludności, był zarazem
triumfem i potwierdzeniem władzy mężczyzn, która zwyciężyła
prehistoryczną władzę matriarchatu i stadium mimetyczne. Płonące
stosy były pogańskimi fajerwerkami kościoła, natura w formie
rozumu służącego samozachowaniu świętowała ku chwale panowania
nad naturą.

Burżuazja zbierała żniwo kobiecej cnoty i obyczajności: reakcje
upozorowane matriarchalnego buntu. Sama kobieta — i spośród całej
wyzyskiwanej natury tylko ona — dopuszczona została do świata
panowania, ale w ułomnej postaci. Kobieta, ujarzmiona, przez
spontaniczne podporządkowanie się podsuwa zwycięzcy obraz jego
zwycięstwa: porażkę przedstawia jako oddanie, rozpacz jako piękną
duszę, pohańbione serce jako kochający biust. Za radykalne
oderwanie od praktyki, za powrót w dobrze strzeżony zaklęty krąg
pan stworzenia gotów jest odwzajemnić się rewerencją. Sztuka,
obyczaje, wzniosła miłość to przebrania, w jakich natura powraca
i wyraża się jako swe przeciwieństwo. Maski użyczają jej języka;
jej istota ukazuje się tylko w zniekształconej przez nie postaci;
piękność to wąż, który demonstruje ranę tam, gdzie kiedyś tkwił
cierń. Zza męskiego podziwu dla piękności wyziera jednak wciąż
gromki śmiech, bezmierne szyderstwo, barbarzyński żart siłacza
wobec impotenta: w ten sposób siłacz zagłusza tajemny strach
przed impotencją, śmiercią, regresem w naturę. Odkąd kalekie
błazny, w których skokach i dzwoneczkach niegdyś dawało o sobie
znać smutne szczęście złamanej natury, porzuciły królewską
służbę, kobiecie przydzielono planowe kultywowanie piękna.
Nowożytna purytanka skwapliwie przyjęła zlecenie. Całkowicie
zidentyfikowała się z faktami dokonanymi, nie z dziką, lecz z
oswojoną naturą. Scheda po wachlarzach, śpiewie i tańcach
rzymskich niewolnic została w Birmingham zredukowana do gry na
fortepianie i robótek ręcznych, aż wreszcie resztki kobiecej
rozwiązłości w formie ostatecznie uszlachetnionej awansowały na
znak firmowy patriarchalnej cywilizacji. Pod presją uniwersalnej
reklamy puder i szminka do warg, odżegnując się od heterycznego
rodowodu, stały się środkami pielęgnacji skóry, a kostium
kąpielowy atrybutem higieny. Nie ma ucieczki. Miłość dostaje
stempel znaku fabrycznego, już z tej prostej racji, że realizuje
się w szczelnie zorganizowanym systemie panowania. W Niemczech
nawet promiskuityzm — jak kiedyś surowe obyczaje — jest dowodem
posłuszeństwa wobec istniejącego stanu rzeczy, spełniany z kim
popadnie akt płciowy świadczy o zdyscyplinowanym podporządkowaniu
się panującemu rozumowi.

W charakterze skamieliny mieszczańskiego respektu dla kobiety
żyje w dzisiejszych czasach megiera. Jazgocząc, we własnym domu
mści się od wieków za krzywdy wyrządzone jej płci. Ponieważ nie
dane jej przyjmować hołdów na klęczkach, zła starucha także poza
domem krzyczy na roztargnionego, który nie dość szybko podniósł
się na jej widok, i zrzuca mu z głowy kapelusz. W polityce zawsze
żąda głów, czy to przez reminiscencję dawnych menad, czy to w
bezsilnej złości przelicytowując mężczyznę i jego porządek. W
czasie pogromów okazuje się zawsze bardziej krwiożercza.
Uciśniona kobieta jako megiera przeżyła swoją epokę i ukazuje
grymas okaleczonej natury jeszcze w czasach, kiedy panowanie
modeluje już wygimnastykowane ciała obu płci, a grymas zanika w
zuniformizowanej buzi. Na tle masowej produkcji złorzeczenia
megiery, która w każdym razie zachowała swą odrębną twarz, stają
się znakiem człowieczeństwa, brzydota staje się śladem ducha.
Jeśli w minionych stuleciach dziewczyna wyrażała swoje
podporządkowanie melancholijnymi rysami i miłosnym oddaniem —
jako wyobcowany obraz natury, jako estetyczny przedmiot
kulturalny — to wszak megiera na koniec odkryła nowe powołanie
kobiety. Niczym społeczna hiena aktywnie krąży wokół kulturalnych
celów. Jej ambicja dąży do odznaczeń i rozgłosu, ale ponieważ nie
orientuje się jeszcze dostatecznie w męskiej kulturze, przy
cierpieniach, jakie jej zadano, musi pudłować i dowodzić tym
samym, że nie zadomowiła się jeszcze w cywilizacji mężczyzn.
Kobieta samotna szuka schronienia w konglomeratach nauki i magii,
poronionych płodach ideałów tajnego radcy i skandynawskiej
wieszczki. Czuje fatalną siłę, ciągnącą ją ku nieszczęściu.
Resztki kobiecej opozycji wobec ducha męskiego społeczeństwa
marnieją w bagnie drobnych gangsterów, konwentykli i *hobbies*,
przybierają perwersyjnie agresywną formę w działalności
społecznej i w teozoficznych bredniach, dają upust drobnym urazom
w dobroczynności i Christian Science. W owym bagienku wyrazem
solidarności ze stworzeniem jest nie tyle liga ochrony zwierząt,
ile neobuddyzm i pekińczyki, których zniekształcone pyszczki
dziś, tak jak na dawnych obrazach, ewokują oblicze wyrugowanego
przez postęp błazna. Psie mordki, tak jak niezdarne skoki
garbusa, nadal reprezentują okaleczoną naturę, podczas gdy masowy
przemysł i masowa kultura nauczyły się już przyrządzać ciała
zwierząt hodowlanych i ludzi zgodnie z naukowymi metodami.
Zglajchszaltowane masy, zaciekle współdziałając przy własnej
transformacji, zarazem nie zdają sobie z niej sprawy, i to do
tego stopnia, że już nie potrzebują jej symbolicznego obrazu.
Wśród drobnych wiadomości na drugiej i trzeciej stronie gazet —
których pierwszą stronę zapełniają straszliwe doniesienia o
głośnych wyczynach ludzi — można niekiedy przeczytać o pożarze w
cyrku albo o przypadkach zatrucia zwierząt. Przypomina się o
zwierzętach, gdy ostatnie ich egzemplarze, towarzysze
średniowiecznych błaznów, giną w okropnych męczarniach, i
traktuje się to jako stratę dla właściciela, który w dobie
budowli z betonu nie umiał zapewnić wiernym sługom ochrony przed
ogniem. Wielka żyrafa i biały słoń to „dziwolągi”, po których
nawet jako tako rozgarnięty uczniak nie będzie płakał. W Afryce,
na ostatnim kontynencie, który daremnie chciał chronić
nieszczęsne stada przed cywilizacją, stanowią w czasie ostatniej
wojny przeszkodę przy lądowaniu bombowców. Ulegają likwidacji. Na
zracjonalizowanej ziemi estetyczne odzwierciedlenie nie jest już
konieczne. Eliminacja demonów odbywa się przez bezpośrednie
formowanie człowieka. Panowanie nie potrzebuje już numinozalnych
wizerunków, produkuje je przemysłowo i poprzez nie tym
niezawodniej wnika w ludzi.

Zniekształcenie, które należy do istoty każdego dzieła sztuki,
tak jak do kobiecej piękności należy okaleczenie, wystawiana na
pokaz rana, w której rozpoznaje się ujarzmiona natura — owo
zniekształcenie praktykowane jest też przez faszyzm, i to nie w
sferze pozoru. Zostaje skazańcom bezpośrednio zadane. W tym
społeczeństwie nie ma już dziedziny, gdzie panowanie
deklarowałoby się jako sprzeczność — tak jak w sztuce; żadne
podwojenie nie wyraża już wypaczenia. Ekspresja taka była kiedyś
nie tylko piękna, była także myślą, duchem i językiem. Dzisiaj
język oblicza, oznacza, zdradza, popycha do morderstwa — ale nie
wyraża. Przemysł kulturalny szuka sobie miar i wzorców poza sobą,
tak jak nauka: w faktach. Gwiazdy filmowe to eksperci, ich
osiągnięcia są protokołem naturalnego zachowania, klasyfikacją
odruchów; reżyserzy i pisarczykowie tworzą modele zachowań
adaptacyjnych. Precyzyjna robota przemysłu kulturalnego wyklucza
zniekształcenie jako błąd, przypadek, niepożądany wtręt
subiektywności i naturalności. Każde odstępstwo musi się
wylegitymować praktycznym powodem, który włącza je w system
rozumu. Dopiero wtedy będzie mu wybaczone. Natura nie
odzwierciedla już panowania — tym samym zanika zarówno tragizm,
jak komizm, władcy wykazują powagę dopóty, dopóki muszą
przezwyciężać opór, a humor — dopóki widzą rozpacz. Duchowa
przyjemność sprzężona była z cierpieniem, przedstawionym
symbolicznie, tymczasem dzisiaj władcy bawią się grozą jako taką.
Wzniosła miłość wiązała się z siłą, przejawiającą się w słabości,
z pięknością kobiety, dziś władcy trzymają się bezpośrednio sił:
idolem dzisiejszego społeczeństwa jest szlachetnie dziarska twarz
mężczyzny. Kobieta służy pracy, rodzeniu dzieci, albo swoją
prezencją podnosi znaczenie swego męża. Nie porywa go do
ekscesów. Adoracja potęguje jedynie jego miłość własną. Świat i
jego cele potrzebują mężczyzny w całości. Nie wolno mu sobą
nikogo obdarzać, cały ma tkwić wewnątrz systemu. Natura zaś jest
wobec praktyki tym, co znajduje się na zewnątrz i pod spodem,
jest obiektem — jak określa kobietę żołnierska gwara. Dziś
uczucie pozostaje przy władzy odnoszącej się do siebie jako
władza. Mężczyzna składa broń przed mężczyzną, chłodnym i
niewzruszonym, tak jak przedtem czyniła to kobieta. W obliczu
panowania mężczyzna staje się kobietą. W faszystowskim
kolektywie, w drużynach i na obozach pracy każdy od okresu
najwrażliwszej młodości jest więźniem pojedynczej celi, są to
hodowle homoseksualizmu. Zwierzę może jeszcze mieć rysy
szlachetne. Wyrazista twarz ludzka, która zawstydzająco
przypomina, że wywodzimy się z natury i jej ostatecznie
podlegamy, prowokuje nieodparcie tylko do fachowo zadanego
morderczego ciosu. Świadectwem tego były zawsze karykatury Żydów;
wstręt Goethego do małp wskazywał granice jego humanizmu. Jeśli
królowie przemysłu i faszystowscy wodzowie mają wokół siebie
zwierzęta, nie są to pinczery, ale dogi i lwiątka. Mają zaprawiać
władzę postrachem, jaki wzbudzają. Faszystowski rzeźnik jest tak
ślepy wobec natury, że zwierzę stanowi w jego oczach tylko środek
poniżania ludzi. Na nim dopiero sprawdza się to, co Nietzsche
niesłusznie zarzucał Schopenhauerowi i Wolterowi — że umieli
„nienawiść swą do pewnych rzeczy i ludzi przebierać w płaszczyk
miłosierdzia dla zwierząt”^[*Wiedza radosna*. wyd. cyt., s.
136.]. Przesłanką faszystowskiego kultu zwierząt, natury i dzieci
jest wola prześladowania. Niedbałe głaskanie dzieci po główkach i
zwierząt po grzbiecie znaczy: ta ręka może zniszczyć. Pieści
czule jedną ofiarę, zanim powali inną, a wybór nie ma nic
wspólnego z przewinami ofiary. Pieszczota pokazuje, że wobec
władzy wszyscy są równi, że nie mają żadnej własnej istoty. Dla
krwawych celów władzy stworzenie jest tylko materiałem. Tak
postępuje Wódz z niewinnymi — wyróżnia bez zasług i niezasłużenie
zabija. Natura to gówno. Jedynie perfidna siła, która zdoła
przeżyć, ma rację. Siła ta jest znowu wyłącznie naturą, cała
wymyślna machina nowoczesnego społeczeństwa przemysłowego jest
tylko naturą, która sama się pożera. Nie ma już medium, które
użyczyłoby tej sprzeczności wyrazu. Sprzeczność realizuje się z
tępą powagą świata, z którego zniknęły sztuka, myśl, negatywność.
Ludzie wyobcowali się tak radykalnie wobec samych siebie i wobec
natury, że wiedzą już tylko, do czego są sobie potrzebni i co
sobie wyrządzają. Każdy jest czynnikiem, podmiotem i przedmiotem
jakiejś praktyki, czymś, z czym trzeba albo już nie trzeba się
liczyć.

W tym uwolnionym od pozorów świecie, gdzie ludzie straciwszy
refleksję znowu stali się najprzebieglejszymi zwierzętami, które
ujarzmiają resztę uniwersum, jeżeli akurat sami nie niszczą się
wzajemnie, zwracanie uwagi na zwierzęta uchodzi już nie za czysty
sentymentalizm, lecz za zdradę sprawy postępu. W duchu dobrej
reakcyjnej tradycji Göring połączył ochronę zwierząt z
nienawiścią rasową, luterańsko-niemieckie upodobanie do radosnych
mordów z obejściem arystokratycznego myśliwego. Fronty są jasno
zakreślone; kto walczy z Hearstem i Göringiem, trzyma z Pawłowem
i wiwisekcją, kto się waha, jest pod obstrzałem obu stron.
Powinien nabrać rozumu. Wybór jest wyznaczony i nieuchronny. Kto
chce zmienić świat, nie może w żadnym wypadku wylądować w owym
bagienku drobnych gangsterów, gdzie obok wieszczków taplają się
polityczni sekciarze, utopiści i anarchiści. Intelektualista,
którego myśl nie sprzymierzy się z żadną historycznie skuteczną
siłą, nie poszybuje ku żadnej ze skrajności, do których zdąża
społeczeństwo przemysłowe, utraci substancję, jego myśl
pozbawiona zostanie podłoża^[W wersji z 1944: „… podłoża, co do
tego zgadzają się ze sobą Heidegger i Lukács” (*przyp. tłum.*).].
Rzeczywistość jest rozumna. Kto w niej nie uczestniczy —
powiadają nawet postępowcy — nie zdoła nikomu pomóc. Wszystko
zależy od społeczeństwa, nawet najściślejsze myślenie musi
zaciągnąć się pod sztandar potężnych tendencji społecznych — bez
tego pozostanie kapryśną zachcianką. To przeświadczenie łączy
wszystkich bohaterów rzeczywistości; uznaje społeczeństwo ludzkie
jako masowy gang w obrębie natury. Słowo, które nie służy celom
którejś z jego branż, wzbudza bezmierną wściekłość: przypomina,
że coś, co powinno tylko być, i to tylko po to, by dać się
złamać, ma jeszcze głos: przypomina o naturze, którą ociekają
kłamstwa narodowców i folklorystów. Gdy słowo to na chwilę
zagłuszy ich tuby, rozbrzmiewa stłumiona przez nie zgroza, która
żyje w każdym zwierzęciu tak jak w ich własnych,
zracjonalizowanych i kalekich sercach. Tendencje, które słowo to
ujawnia, są wszechobecne i ślepe. Natura sama w sobie nie jest
ani dobra — jak chcieli dawni romantycy, ani szlachetna — jak
chcą nowi. Jako wzór i cel natura jest przeciwieństwem ducha,
kłamstwem i bestialstwem, dopiero gdy zostanie rozpoznana jako
natura, staje się dążeniem istnienia do pokoju, staje się
świadomością, która od początku inspirowała nieomylny opór wobec
Wodza i kolektywu. Dla panującej praktyki i jej nieuchronnych
alternatyw nie natura jest niebezpieczna, praktyka ta bowiem
pokrywa się z naturą — niebezpieczna jest uwewnętrzniona pamięć
natury.

[Propaganda]{.caps-section}

Propaganda służyć ma zmienianiu świata — co za nonsens!
Propaganda czyni z języka instrument, dźwignię, maszynę.
Propaganda utrzymuje ustrój człowieka w tym stanie, do jakiego
doprowadziła go społeczna niesprawiedliwość, ponieważ wprawia go
w ruch. Liczy się z tym, że z ludźmi można się liczyć. W głębi
duszy każdy wie, że poprzez narzędzie sam staje się narzędziem,
jak w fabryce. Wściekłość, jaką odczuwają ludzie idący za głosem
propagandy, to dawna wściekłość wobec jarzma, wzmocniona
domysłem, że wyjście, jakie wskazuje propaganda, to wyjście
fałszywe. Propaganda manipuluje ludźmi; gdy krzyczy o wolności,
sama sobie zaprzecza. Zakłamanie jest jej nieodłącznym elementem.
Wspólnota, w jaką propaganda łączy Wodza i drużynę, jest
wspólnotą kłamstwa, nawet jeśli propagowane treści są jako takie
słuszne. Nawet prawda staje się dla propagandy tylko środkiem,
wiodącym do celu, jakim jest pozyskanie zwolenników, mówiąc
prawdę, propaganda ją fałszuje. Toteż prawdziwy opór nie zna
propagandy. Propaganda jest wrogiem ludzi. Wedle jej założeń
zasada, iż polityka wyrastać ma ze wspólnych przekonań, to
jedynie *façon de parler*.

W społeczeństwie, które przezornie zakreśla granice grożącemu
nadmiarowi, wszystko, co polecane jest przez innych, zasługuje na
nieufność. Tycząca reklam przestroga, że żadne przedsiębiorstwo
nie daje nic w prezencie, obowiązuje we wszystkich dziedzinach, a
z chwilą gdy doszło do nowoczesnej fuzji biznesu i polityki,
przede wszystkim wobec tej ostatniej. Rozmiary zachwalania rosną
w miarę pogarszania się jakości, reklamować musi się nie Rolls
Royce, ale Volkswagen. Interesy przemysłu i konsumentów nie
harmonizują ze sobą nawet wtedy, gdy przemysł na serio ma coś do
zaoferowania. Nawet propaganda wolności może wywołać zamęt, musi
bowiem niwelować różnicę między teorią a partykularnymi
interesami tych, do których się zwraca. Wykończonych w Niemczech
przywódców robotniczych faszyzm ograbił nawet z prawdy ich
działań, ponieważ faszyzm przez selektywną zemstę zadaje kłam
solidarności. Gdy w obozie zamęczony zostaje intelektualista,
robotnicy na zewnątrz nie muszą z tej racji mieć się gorzej.
Faszyzm nie był tym samym dla Ossietzky’ego i dla proletariatu.
Propaganda oszukała i Ossietzky’ego, i proletariat.

Podkreślmy: podejrzane jest nie przedstawianie rzeczywistości
jako piekła, ale rutynowe wezwania do wyłamania się z
rzeczywistości. Jeżeli mowa może się dziś do kogokolwiek zwracać,
to nie do tak zwanych mas, ani do jednostki, która jest bezsilna,
ale raczej do urojonego świadka, któremu pozostawiamy przesłanie,
by nie przepadło wraz z nami.

[Przyczynek do genezy głupoty]{.caps-section}

Znakiem firmowym inteligencji jest czułek ślimaka, który „widzi
macając”, a — jeśli wierzyć Mefistofelesowi^[J.W. Goethe, *Faust.
Część pierwsza*. 4068.] - służy też jako organ powonienia. Przy
napotkaniu przeszkody czułek zostaje natychmiast wciągnięty
ochronnie do wewnątrz, na powrót jednoczy się z całością i
dopiero po jakimś czasie odważa się ostrożnie znowu wychynąć jako
samoistny element. Gdy niebezpieczeństwo nadal istnieje, znowu
się chowa, a odstęp czasu, po jakim ponowi próbę, rośnie. Życie
duchowe w swych początkach jest nieskończenie delikatne. Zmysł
ślimaka uzależniony jest od mięśnia, a mięśnie słabną, gdy
zakłócona zostaje ich gra. Fizyczna kontuzja paraliżuje ciało,
strach paraliżuje ducha. U początków nie można jeszcze oddzielić
jednego od drugiego.

Bardziej rozwinięte zwierzęta skorzystały na większej wolności,
ich istnienie zaświadcza, że kiedyś czułki wyciągnęły się w
nowych kierunkach i już nie wycofały. Każdy gatunek jest
pomnikiem niezliczonych innych, których usiłowanie, by zaistnieć,
zostało już na początku udaremnione, które uległy strachowi
zaledwie wyciągnąwszy jeden czułek w kierunku zapowiadającym
zaistnienie. Zdławienie możliwości przez bezpośredni opór
otaczającej natury odbywa się dalej wewnątrz, organy porażone
strachem marnieją. W każdym ciekawym spojrzeniu zwierzęcia świta
nowa postać życia, jaka mogłaby się wyłonić z ukształtowanego już
gatunku, do którego należy indywidualny egzemplarz. Nie tylko
ukształtowana forma trzyma egzemplarz pod pieczą dawnego bytu,
owo spojrzenie napotyka milionletnią przemoc, która od wieków
zatrzymywała je na tym etapie rozwoju i stałym oporem powściągała
pierwsze kroki wiodące dalej. To pierwsze, macające spojrzenie
zawsze łatwo jest pokonać, ma za sobą dobrą wolę, kruchą
nadzieję, ale żadnej stałej energii. Zwierzę, które odstraszono
od penetracji w jakimś kierunku, zawsze będzie od tej strony
bojaźliwe i głupie.

Głupota to blizna po ranie. Może odnosić się do jednego działania
spośród wielu albo do wszystkich działań, praktycznych i
duchowych. Każda cząstkowa głupota człowieka oznacza jakieś
miejsce, w którym gra mięśni w chwili pobudzenia doznała
zahamowania miast wzmocnienia. Wraz z zahamowaniem rozpoczyna się
daremne powtarzanie niezorganizowanych i nieudolnych prób. Nie
kończące się pytania dziecka są już znakiem tajemnego bólu,
pierwszego pytania, na które dziecko nie znalazło odpowiedzi i
którego nie umie zadać we właściwej formie.^[Por. K. Landauer:
*Intelligenz und Dummheit*. W: *Das Psychoanalytische Volksbuch*.
Bern 1939, s. 172.] Powtarzanie przypomina chęć zabawy, tak jak
gdy pies w nieskończoność skacze na drzwi, których nie umie
otworzyć, a wreszcie rezygnuje, jeśli klamka jest zbyt wysoko,
poniekąd idzie za głosem beznadziejnego przymusu; tak jak gdy lew
w nieskończoność przemierza klatkę, a neurotyk powtarza reakcję
obronną, która raz już okazała się daremna. Jeżeli powtórzenia u
dziecka zostają sparaliżowane albo jeżeli hamulec zadziałał zbyt
brutalnie, uwaga może zwrócić się w innym kierunku, dziecko jest
— jak to się mówi — bogatsze w doświadczenie, ale w miejscu,
gdzie pragnienie zostało porażone, pozostaje niedostrzegalna
blizna, zgrubienie, plamka, która nie odbiera bodźców. Takie
blizny powodują deformacje. Mogą kreować charaktery, twarde i
niezłomne, mogą ogłupiać — w sensie patologicznego defektu,
ślepoty i bezsilności, gdy utrzymują się w stanie stagnacji, w
sensie złości, uporu i fanatyzmu, gdy tworzą wewnątrz rakowaty
guz. Dobra wola staje się wskutek zadanego gwałtu złą wolą. I nie
tylko zakazane pytanie, także ukarane naśladownictwo, wzbroniony
płacz, wzbroniona ryzykowna zabawa mogą powodować takie blizny.
Podobnie jak gatunki zwierząt, tak też duchowe stadia w obrębie
gatunku ludzkiego, a nawet ślepe miejsca u pojedynczego
indywiduum oznaczają stacje, gdzie zgaszono nadzieję, stacje
skamienienia, które przypominają, że nad wszelkim życiem ciąży
przekleństwo.
