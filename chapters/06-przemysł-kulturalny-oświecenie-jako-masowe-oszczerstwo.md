# Przemysł kulturalny [Oświecenie jako masowe oszustwo]{.subtitle} #

Codzienność zadaje kłam socjologicznemu poglądowi, że utrata
oparcia w obiektywnej religii, rozpad ostatnich pozostałości
przedkapitalistycznych, techniczne i społeczne zróżnicowanie oraz
specjalizacja spowodowały chaos w sferze kultury. Pod względem
jednolitości kultura bije dziś na głowę wszystko. Film, radio,
czasopisma stanowią zwarty system. W każdej dziedzinie z osobna i
we wszystkich razem panuje jednomyślność. Nawet estetyczne
manifestacje rozbieżności politycznych głoszą na równi pochwałę
stalowego rytmu. Jeśli chodzi o wystrój administracyjnych i
wystawowych przybytków przemysłu, kraje autorytarne zaledwie
różnią się od innych. Strzelające wszędzie w górę monumentalne
budowle reprezentują zmysł planowania ponadpaństwowych koncernów
— przedmiot ataków pozostawionych na pastwę losu przedsiębiorców,
których pomnikami są posępne domy mieszkalne i firmowe smutnych
miast. Starsze zabudowania otaczające betonowe centra robią już
dziś wrażenie slumsów, a nowe bungalowy na peryferiach — podobnie
jak nietrwałe konstrukcje międzynarodowych targów — głoszą chwałę
technicznego postępu i prowokują, by po krótkotrwałym użytkowaniu
wyrzucić je jak puszkę po konserwie. Urbanistyczne projekty,
przewidujące, że w higienicznych małych mieszkankach indywiduum
ma się perpetuować jako poniekąd byt samodzielny, tym gruntowniej
podporządkowują je stronie przeciwnej, totalnej władzy kapitału.
Praca i rozrywki wzywają mieszkańców do centrum, jako producentów
i konsumentów, a zarazem komórki mieszkalne krystalizują się w
doskonale zorganizowane kompleksy. Uderzająca jedność makro- i
mikrokosmosu prezentuje ludziom model ich kultury: fałszywą
jedność tego, co ogólne, i tego, co szczegółowe. Wszelka kultura
masowa pod rządami monopolu jest identyczna, a jej szkielet,
fabrykowane przez monopol rusztowanie pojęć, zaczyna się
zarysowywać. Władcy nie są nawet specjalnie zainteresowani
osłanianiem tej konstrukcji, im brutalniej ona sama się do siebie
przyznaje, tym większa jej potęga. Film i radio nie muszą się już
podawać za sztukę. Prawda, że są jedynie interesem, służy im jako
ideologia, mająca uprawomocniać kicz, który rozmyślnie produkują.
Same nazywają się przemysłem, a publikowane informacje o
dochodach dyrektorów naczelnych nie pozostawiają żadnych
wątpliwości co do społecznej niezbędności ich produktów.

Zainteresowani chętnie podają technologiczną wykładnię przemysłu
kulturalnego. Mianowicie fakt, że w przemyśle tym uczestniczą
miliony, wymusza procesy reprodukcji, które z kolei powodują siłą
rzeczy, że w niezliczonych miejscach identyczne potrzeby
zaspokajane są standardowymi produktami. Techniczna opozycja
między nielicznymi ośrodkami wytwarzania a rozproszoną recepcją
narzuca konieczność organizacji i planowania ze strony
dysponentów. Standardy wywodzą się pierwotnie z potrzeb
konsumentów: dlatego też są akceptowane bez sprzeciwu. Otóż w
rzeczywistości jest to zamknięte koło manipulacji i zwrotnych
potrzeb, coraz silniej przerośnięte tkanką jednolitego systemu.
Milczeniem pomija się, że właściwy grunt, na którym technika
zyskuje władzę nad społeczeństwem, stanowi władza ekonomicznych
potentatów nad społeczeństwem. Dzisiaj racjonalność techniczna to
racjonalność samego panowania. Wyznacza ona przymusowy charakter
wyobcowanego społeczeństwa. Samochody, bomby i film utrzymują
całość tak długo, aż ich niwelujący element ujawni swą siłę w
niesprawiedliwości, której służył. Na razie technika przemysłu
kulturalnego doprowadziła jedynie do standaryzacji i produkcji
seryjnej oraz poświęciła to, czym logika dzieła różni się od
logiki systemu społecznego. Nie wynika to jednak z praw rozwoju
techniki jako takiej, a tylko z jej funkcji w dzisiejszej
gospodarce. Potrzeby, które mogłyby się ewentualnie wymykać
centralnej kontroli, są tłumione już przez kontrolę indywidualnej
świadomości. Przejście od telefonu do radia jasno rozdzieliło
role. Telefon pozwalał jeszcze liberalnie każdemu uczestnikowi
grać rolę podmiotu. Radio czyni demokratycznie wszystkich na
równi słuchaczami, aby autorytarnie podporządkować ich jednolitym
programom stacji. Nie rozwinęła się żadna aparatura repliki, a
prywatne emisje utrzymywane są w podległości. Ograniczają się do
apokryficznej dziedziny „amatorów”, którym w dodatku narzuca się
odgórnie organizację. Każda spontaniczna inicjatywa publiczności
w ramach oficjalnego radia podlega fachowej selekcji oraz
sterowana jest i absorbowana przez łowców talentów, konkursy
przed mikrofonem i wszelkiego rodzaju centralnie protegowane
imprezy. Talenty należą do przemysłu, zanim jeszcze tenże zacznie
je prezentować: w przeciwnym razie nie podporządkowywałyby mu się
tak skwapliwie. Nastawienie publiczności, które rzekomo i
faktycznie sprzyja systemowi przemysłu kulturalnego, jest częścią
systemu, a nie jego usprawiedliwieniem. Gdy jakaś gałąź sztuki
poczyna sobie wedle tej samej recepty, co inna gałąź, odległa
zarówno pod względem medium, jak tworzywa, gdy dramatyczne
zawęźlenie radiowej „mydlanej opery” staje się pedagogicznym
przykładem przezwyciężania technicznych trudności, z którymi
radzi sobie zarówno jazz, jak i wyżyny jazzu, albo gdy śmiała
„adaptacja” frazy Beethovena odbywa się wedle tej samej metody,
co filmowa „adaptacja” powieści Tołstoja — powoływanie się na
spontaniczne życzenia publiczności jest wątłą wymówką. Bliższe
rzeczywistości jest już wyjaśnienie powołujące się na ciężar
własny aparatu technicznego i personalnego, który jednak
traktować należy pod każdym względem jako część mechanizmu
ekonomicznej selekcji. Dochodzi umowa, a przynajmniej wspólna
decyzja władz wykonawczych, by nie produkować ani nie dopuszczać
nic, co nie pasuje do ich tabel, do ich wyobrażenia o
konsumentach, a przede wszystkim do nich samych.

Jeżeli obiektywna tendencja społeczna w tej epoce ucieleśnia się
w subiektywnych mrocznych zamiarach dyrektorów generalnych, to
przede wszystkim w najpotężniejszych sektorach przemysłu: w
przemyśle stalowym, naftowym, elektrycznym, chemicznym. Monopole
kulturalne są w porównaniu z nimi słabe i zależne. Muszą
skwapliwie dogadzać prawdziwym potentatom, aby ich sfera w
społeczeństwie masowym, której swoisty typ towaru i tak wciąż
jeszcze zbyt wiele ma wspólnego z niefrasobliwym liberalizmem i
żydowskimi intelektualistami, nie została dotknięta serią
czystek. Zależność najpotężniejszego towarzystwa radiowego od
przemysłu elektrycznego, zależność filmu od banków
charakterystyczna jest dla całej sfery, której poszczególne
branże z kolei splecione są między sobą. Wszystko jest tak
powiązane, że koncentracja ducha osiąga rozmiary, które pozwalają
jej pomijać linie demarkacyjne firm i technik. Bezwzględna
jedność przemysłu kulturalnego zapowiada rychłą jedność polityki.
Emfatyczne rozróżnienia — na przykład między filmami A i B albo
między historyjkami publikowanymi w magazynach o różnych
kategoriach cen — nie tyle wynikają z rzeczy samej, ile służą
klasyfikacji, organizacji i przyciąganiu konsumentów. Dla każdego
coś przewidziano, aby nikt nie mógł się wymknąć, różnice zaznacza
się wyraźnie i propaguje. Dostarczanie publiczności pewnej
hierarchii seryjnych jakości służy tym pełniejszej kwantyfikacji.
Każdy powinien zachowywać się niejako spontanicznie zgodnie ze
swym z góry wyznaczonym przez wskaźniki *level* i sięgać po tę
kategorię masowego produktu, która fabrykowana jest dla jego
typu. Konsumenci, jako statystyczny materiał na mapie placówek
badawczych — nie różniących się już niczym od placówek propagandy
— podzieleni są na grupy dochodów, na pola czerwone, zielone i
niebieskie.

Schematyzm procedury ujawnia się o tyle, że mechanicznie
wyróżnione produkty okazują się zawsze tym samym. Że różnica
między serią Chryslera a serią General Motors jest złudzeniem, o
tym wie już każde dziecko, które się tą różnicą entuzjazmuje. To,
co znawcy omawiają jako wady i zalety, służy jedynie utrwaleniu
pozorów konkurencji i możliwości wyboru. Tak samo rzecz się ma z
produkcjami Warner Brothers i Metro Goldwyn Mayer. Stopniowo
zanikają też różnice między droższymi i tańszymi asortymentami
kolekcji wzorcowej danej firmy: w przypadku samochodów różnice te
sprowadzają się do liczby cylindrów, pojemności silnika, nowości
gadgetów, w przypadku filmów — do liczby gwiazd, nakładu środków
technicznych, pracy i wyposażenia, oraz wykorzystania najnowszych
formułek psychologicznych. Jednolitość kryteriów polega na
dozowaniu *conspicuous production*, wystawianej na pokaz
inwestycji. Budżetowe wyróżniki przemysłu kulturalnego nie mają
zgoła nic wspólnego z merytorycznymi, z sensem produktów. Także
techniczne media doprowadza się gwałtem do uniformizacji.
Telewizja zdąża do syntezy radia i filmu, które utrzymuje się,
dopóki zainteresowani nie dogadają się ostatecznie między sobą, a
których nieograniczone możliwości zapowiadają jednak tak
radykalne zubożenie materiałów estetycznych, że przejściowo
maskowana tożsamość wszystkich produktów przemysłu kulturalnego
jutro może już jawnie triumfować — szydercze spełnienie
Wagnerowskich marzeń o całościowym dziele sztuki. Zgodność słowa,
obrazu i muzyki udaje się o tyle doskonalej niż w Tristanie, że
elementy zmysłowe, które w sumie gładko protokołują powierzchnię
społecznej rzeczywistości, zasadniczo produkowane są w tym samym
procesie technicznym i wyrażają jego jedność jako swoją właściwą
treść. Proces pracy integruje wszystkie elementy produkcji, od
zezującego ku filmowi konceptu powieści aż po szczegóły efektów
dźwiękowych. Jest to triumf inwestowanego kapitału. W sercach
wywłaszczonych kandydatów do zatrudnienia wypisać ognistymi
literami wszechmoc kapitału, ich pana i władcy — taki jest sens
wszystkich filmów, niezależnie od wybranego akurat przez
kierownictwo produkcji *plot*.

\

Konsument w swym czasie wolnym ma się kierować jednością
produkcji. To, czego kantowski schematyzm oczekiwał jeszcze od
podmiotów, mianowicie apriorycznego odnoszenia zmysłowej
różnorodności do fundamentalnych pojęć — zostaje podmiotowi
odebrane przez przemysł. Schematyzm to główna usługa, jaką
przemysł świadczy na rzecz klientów. W duszy ma jakoby działać
tajemny mechanizm, który preparuje bezpośrednie dane tak, że
pasują one do systemu Czystego Rozumu. Dziś tajemnica ta została
rozszyfrowana. Jeżeli planowanie mechanizmu przez tych, którzy
dostarczają danych, czyli przez przemysł kulturalny, narzucane
jest temuż przemysłowi siłą bezwładu społeczeństwa,
irracjonalnego mimo całej racjonalizacji, to jednak gdy owa
fatalna tendencja przechodzi przez agentury interesu, zmienia się
w przebiegły zamysł samego interesu. Konsumenci nie mają już do
klasyfikowania nic, co nie byłoby z góry ujęte w schematyzmie
produkcji. Sztuka dla ludu, sztuka nie znająca marzeń, jest
spełnieniem owego marzycielskiego idealizmu, który zdaniem
idealizmu krytycznego posuwał się za daleko. Wszystko wywodzi się
ze świadomości, u Malebranche’a i Berkeleya ze świadomości Boga,
w sztuce masowej ze świadomości kierownictwa ziemskiej produkcji.
Nie tylko typy szlagierów, gwiazd, oper mydlanych utrzymuje się
cyklicznie jako sztywne niezmienniki, ale z nich wywodzi się też
swoistą treść gry, pozorną zmienność. Szczegóły ulegają
funkcjonalizacji. Szybkie następstwo interwałów, które sprawdziło
się jako wpadające w uszy w którymś z przebojów, przejściowa
kompromitacja bohatera, którą tenże umie znieść jako *good
sport*, potężne lanie, jakie ukochana przyjmuje z silnej ręki
męskiego gwiazdora, jego brutalna szorstkość wobec rozpieszczonej
dziedziczki są jak wszystkie szczegóły gotowymi kliszami, które
można dowolnie zastosować to tu, to tam, określonymi w pełni
przez funkcję, jaka przypada im w schemacie. Motywy te żyją o
tyle, o ile tworząc schemat zarazem go potwierdzają. Wiadomo, jak
skończy się film, kto zostanie nagrodzony, ukarany, zapomniany, a
w domenie lekkiej muzyki przygotowane ucho po pierwszych taktach
szlagieru odgaduje ciąg dalszy, i jest szczęśliwe, gdy okaże się,
że odgadło trafnie. Przeciętna liczba słów w *short story* jest
nienaruszalną normą. Nawet gagi, efekty i dowcipy są
wykalkulowane tak jak ogólna konstrukcja. Podlegają poszczególnym
fachowcom i ich skąpa rozmaitość daje się zasadniczo
rozdysponować w biurze. Przemysł kulturalny rozwinął się pod
znakiem dominacji efektu, konkretnego rozwiązania, technicznego
szczegółu nad dziełem, które kiedyś było nośnikiem idei i wraz z
nią uległo likwidacji. Szczegół, emancypując się, zrobił się
krnąbrny i od romantyzmu po ekspresjonizm buntował się przeciwko
organizacji. Harmonijne działanie szczegółów zatarło w muzyce
świadomość całościowej formy, partykularny kolor zatarł w
malarstwie kompozycję, psychologiczna dobitność zatarła
architekturę powieści. Przemysł kulturalny przez swoją totalność
kładzie temu kres. Ponieważ nie zna niczego prócz efektów, łamie
ich nieposłuszeństwo i podporządkowuje je formułce, zastępującej
dzieło. Niszczy na równi całość i części. Całość narzuca się
szczegółom nieubłaganie i bez związku, poniekąd jak kariera
człowieka sukcesu, której wszystko ma służyć jako ilustracja i
dowód rzeczowy, gdy w rzeczywistości ona sama jest tylko sumą
owych idiotycznych wydarzeń. Tak zwana idea naczelna jest
katalogiem rejestrowym i ustanawia porządek — a nie wewnętrzne
powiązanie. Całość i szczegół, niesprzeczne wzajemnie i wzajemnie
nie powiązane, noszą te same rysy. Ich z góry zagwarantowana
harmonia jest szyderstwem z osiąganej harmonii wielkich dzieł
sztuki burżuazyjnej. W Niemczech nad najpogodniejszymi filmami
demokracji rozciągała się już cmentarna cisza dyktatury.

Całym światem zawiaduje filtr przemysłu kulturalnego. Dawne
doświadczenie widza kinowego, który ulicę miasta postrzega jako
ciąg dalszy dopiero co obejrzanego filmu, ponieważ film chce
ściśle odtwarzać świat potocznego doświadczenia, stało się
wytyczną produkcji. Jej technika dubluje przedmioty empiryczne, a
im bardziej spójnie i gładko to czyni, tym łatwiej dziś o
złudzenie, że świat zewnętrzny jest prostym przedłużeniem tego,
który zna się z filmu. Odkąd ostatecznie zatriumfował film
dźwiękowy, mechaniczne powielanie służy już wyłącznie temu
zamiarowi. Życie nie powinno się w zasadzie niczym różnić od
filmu. Film dźwiękowy, daleko przelicytowujący teatr iluzji, nie
pozostawia już widzowi żadnego pola, gdzie jego wyobraźnia i
myśli mogłyby — w ramach dzieła, choć poza kontrolą jego danych —
swobodnie się toczyć i rozbiegać, nie tracąc wątku: a tym samym
szkoli bezbronnych odbiorców, aby utożsamiali go bezpośrednio z
rzeczywistością. Zubożenia wyobraźni i spontaniczności
dzisiejszych konsumentów kultury nie trzeba wcale sprowadzać do
mechanizmów psychologicznych. Już same produkty, zgodnie ze swym
obiektywnym charakterem, przede wszystkim najbardziej znamienny
spośród nich, film dźwiękowy, paraliżują owe zdolności. Są tak
zrobione, że adekwatny odbiór wymaga wprawdzie refleksu, daru
obserwacji, wprawy, ale zarazem jeżeli widz nie chce przegapić
przemykających mu przed oczyma faktów, to wszelka aktywność
myślowa jest mu wprost zakazana. Napięcie uwagi jest przy tym tak
głęboko wpojone, że w poszczególnych przypadkach wcale nie trzeba
go aktualizować, i tak tłumi wyobraźnię. Kto tak jest pochłonięty
przez kosmos filmu, gesty, obraz i słowo, że nie jest w stanie
dodać doń tego, co dopiero uczyniłoby go kosmosem, nie musi
koniecznie w czasie spektaklu zajmować się poszczególnymi
funkcjami machiny. Na podstawie innych filmów i produktów
kultury, które konsument musi znać, wymagane funkcje uwagi
zostały już tak przyswojone, że teraz działają automatycznie.
Władza społeczeństwa przemysłowego działa w ludziach raz na
zawsze. Produkty kulturalne mogą liczyć na to, że nawet
roztargnienie odbiorcy nie przeszkodzi w żwawym ich konsumowaniu.
Ale każdy produkt jest modelem kolosalnej machiny ekonomicznej,
która bez reszty zaprząta wszystkich, przy pracy i w czasie
podobnego do niej wypoczynku. W każdym dowolnym filmie, w każdej
audycji radiowej daje się odnaleźć to, co jako skutek przypisać
można nie poszczególnemu mechanizmowi działającemu w
społeczeństwie, ale wszystkim im wspólnie. Każda poszczególna
manifestacja przemysłu kulturalnego nieuchronnie reprodukuje
ludzi jako to, czym stali się za sprawą całego przemysłu
kulturalnego. Nad tym, by reprodukcja prosta ducha nie przeszła w
reprodukcję rozszerzoną, czuwają wszyscy agenci, od *producer*’a
po stowarzyszenia kobiece.

Lamenty historyków sztuki i adwokatów kultury, że oto na
Zachodzie zamierają siły kształtujące styl, są przerażająco
bezzasadne. Stereotypowe przekładanie wszystkiego, nawet tego, co
nie zostało jeszcze pomyślane, na schemat mechanicznej
reprodukowalności przewyższa rygory i znaczenie wszelkiego
prawdziwego stylu, które to pojęcie w oczach przyjaciół kultury
uświęca przedkapitalistyczną przeszłość jako organiczną. Żaden
Palestrina nie tępiłby nieprzygotowanego i nierozwiązanego
dysonansu tak purystycznie, jak czyni to aranżator jazzowy z
każdym zwrotem, który nie przystaje ściśle do żargonu. Jeśli
przerabia na jazz Mozarta, to nie tylko zmienia go tam, gdzie
Mozart byłby za trudny lub za poważny, ale również tam, gdzie
Mozart inaczej, ba — prościej harmonizuje melodię, niż to jest
dziś w zwyczaju. Żaden średniowieczny budowniczy nie przyglądałby
się tematom witraży i rzeźb kościelnych z taką podejrzliwością
jak hierarchia studia bada ten czy ów temat Balzaca albo Victora
Hugo, nim udzieli swego *imprimatur* i dopuści rzecz do obiegu.
Kapituła deliberująca, jakie miejsce przyznać ma diabelskim gębom
i mękom potępionych w *ordo* najwyższej miłości, nie poświęcała
temu zagadnieniu tyle troskliwej uwagi, co kierownicy produkcji,
gdy mają do litanii filmu wprowadzić tortury znoszone przez
głównego bohatera albo podciągniętą spódnicę *leading lady*.
Sformułowany *explicite* lub funkcjonujący egzoteryczny i
ezoteryczny katalog tego, co zakazane i co tolerowane, sięga tak
daleko, że nie tylko dokładnie zakreśla pole swobodnego manewru,
ale wkracza na nie i rządzi nim. Wszystko aż po ostatnie
szczegóły modeluje się według tego katalogu. Przemysł kulturalny,
podobnie jak jego przeciwieństwo, sztuka awangardowa, w drodze
zakazów ustala pozytywnie swój własny język, ze składnią i
słownikiem. Stały przymus wynajdywania nowych efektów, które
wszak trzymają się starego schematu, pomnaża jedynie, jako
dodatkowa reguła, władzę utartego zwyczaju, której poszczególne
efekty chciałyby się wymknąć. Wszystko, co się pojawia, ma tak
wyrazisty stempel, że w rezultacie nie może pojawić się nic, co z
góry nie nosiłoby znamion żargonu, nie mogłoby się na pierwszy
rzut oka wylegitymować aprobatą. Matadorami zaś, produkującymi i
reprodukującymi, są ci, którzy tak lekko, swobodnie i radośnie
mówią żargonem, jak gdyby był to język — choć przecież język od
dawna został przez żargon zmuszony do milczenia. Na tym polega
ideał naturalności w tej branży. Ideał ten narzuca się tym
bardziej zniewalająco, im bardziej doskonała technika zmniejsza
napięcie między tworem a codzienną egzystencją. Paradoks
przebranej za naturę rutyny daje się rozpoznać we wszystkich
produktach przemysłu kulturalnego, a często jest wręcz namacalnie
uchwytny. Jazzman, który ma zagrać utwór muzyki poważnej,
najprostszy menuet Beethovena, mimowolnie synkopuje i tylko z
uśmiechem wyższości godzi się przystąpić do podziału na takty.
Taka natura, skomplikowana przez wciąż obecne i przelicytowujące
się roszczenia specyficznego medium, wyznacza nowy styl,
mianowicie „system nie-kultury, któremu zresztą można by przyznać
pewną »jedność stylu«, o tyle mianowicie, o ile ma sens mówić o
stylowym barbarzyństwie”^[F. Nietzsche: *Unzeitgemäße
Betrachtungen*. W: *Werke* (Großoktavausgabe). T. 1. Lepizig
1917, s. 187.].

Powszechna moc obowiązująca tej stylizacji zapewne przekracza już
oficjalne przepisy i zakazy; szlagierowi daruje się raczej, że
nie trzyma się 32 taktów albo zakresu nony, niż że wnosi choćby
najbardziej ukryty szczegół melodii lub harmonii, który nie
pasuje do idiomu. Wszystkie wykroczenia przeciw obyczajom
rzemiosła, jakich dopuszcza się Orson Welles, będą mu wybaczone,
ponieważ jako wliczone w rachunek wybryki tym skwapliwiej
wzmacniają wagę systemu. Presja technicznie uwarunkowanego
idiomu, który gwiazdy i dyrektorzy muszą produkować jako naturę,
aby naród go sobie przyswoił, odnosi się do niuansów tak
subtelnych, że dorównujących subtelnością niemal środkom
awangardowego dzieła, choć te ostatnie, w przeciwieństwie do tych
pierwszych, służą prawdzie. Rzadka zdolność skrupulatnego
przestrzegania zobowiązań, narzucanych przez idiom naturalności
we wszystkich dziedzinach przemysłu kulturalnego, staje się
miernikiem umiejętności. Co i jak mówią — to powinno podlegać
kontroli języka potocznego, tak jak w logicznym pozytywizmie.
Ekspertami są producenci. Idiom wymaga zdumiewających sił
produktywnych, pochłania je i trwoni. Diabolicznie prześcignął
konserwatywne w sferze kultury rozróżnienie stylu autentycznego i
sztucznego. Sztucznym można by nazwać ewentualnie styl narzucony
z zewnątrz rozbieżnym impulsom przedstawianego kształtu. W
przemyśle kulturalnym zaś materiał aż po najdrobniejsze szczegóły
wywodzi się z tej samej aparatury, co żargon, w który materiał
ten przechodzi. Spory, jakie specjaliści od sztuki toczą ze
sponsorami i cenzorami o jakieś nazbyt już niewiarygodne
kłamstwo, świadczą nie tyle o napięciach wewnątrzestetycznych,
ile o rozbieżności interesów. Renoma specjalisty, gdzie niekiedy
znajduje jeszcze przytulisko resztka merytorycznej autonomii,
ściera się z polityką interesów kościoła albo koncernu, który
produkuje towar kulturalny. Ale dzieło jest zgodnie ze swą istotą
urzeczowione jako przeznaczone do zbytu, zanim jeszcze dojdzie do
sporu między instancjami. Święta Bernadetta^[Powieść Franza
Werfla *Pieśń o Bernadecie* (1941) stała się w Ameryce
bestsellerem (*przyp. tłum.*).] jaśniała już w polu widzenia
swego poety jako reklama dla wszystkich zainteresowanych
konsorcjów, zanim jeszcze nabył do niej prawa Zanuck. Tyle
wynikło z impulsów przedstawianej postaci. Dlatego styl przemysłu
kulturalnego, który nie musi się już mierzyć z żadnym oporem
materii, jest zarazem negacją stylu. Pojednanie tego, co ogólne,
z tym, co szczegółowe, reguły i specyficznych roszczeń
przedmiotu, w którego trakcie kształtuje się styl, sprowadza się
do zera, gdyż nie dochodzi w ogóle do napięcia między biegunami:
skrajności, które się stykają, przeszły w stan mętnej
identyczności, to, co ogólne, może zastąpić to, co szczególne, i
odwrotnie.

A jednak ta karykatura stylu ma pewną przewagę nad minionym
stylem autentycznym. Pojęcie autentycznego stylu staje się w
przemyśle kulturalnym przejrzyste jako estetyczny ekwiwalent
panowania. Wyobrażenie stylu jako czysto estetycznej
prawidłowości jest wstecznym fantazmatem romantyzmu. W jedności
stylu nie tylko chrześcijańskiego średniowiecza, ale także
renesansu, wyraża się za każdym razem odmienna struktura
społecznej przemocy, a nie mroczne doświadczenie podległych
panowaniu, doświadczenie, w którym zawiera się to, co ogólne.
Wielkimi artystami nie byli nigdy ci, którzy najdoskonalej i
najgładziej ucieleśniali styl, ale ci, którzy styl wprowadzali do
swego dzieła jako zaporę przeciwko chaotycznej ekspresji
cierpienia, jako prawdę negatywną. W stylu dzieł ekspresja
zyskiwała siłę, bez której istnienie rozpływa się —
niewysłuchane. Nawet te dzieła, które zowie się klasycznymi, jak
muzyka Mozarta, zawierają obiektywne tendencje, zmierzające w
inną stronę niż styl, który ucieleśniały. Aż do Schönberga i
Picassa wielcy artyści zachowali nieufność wobec stylu i w
sprawach rozstrzygających trzymali się mniej stylu, a bardziej
logiki rzeczy. Nieprawda stylu, to, co ekspresjoniści i dadaiści
traktowali polemicznie, triumfuje dziś w piosenkarskim żargonie
Croonera^[Popularny wykonawca sentymentalnych szlagierów (*przyp.
tłum.*).], w akuratnym wdzięku filmowej gwiazdy, ba — w
mistrzowsko strzelonej przez fotografa chałupie robotnika
rolnego. W każdym dziele sztuki jego styl jest obietnicą. To, co
wyrażane, za pośrednictwem stylu przechodzi w panujące formy
ogólności, w język muzyczny, malarski, werbalny, i w ten sposób
ma pojednać się z ideą prawdziwej ogólności. Dzieło sztuki
obiecuje, że przez przedstawienie postaci w formach społecznej
tradycji ustanowi prawdę — jest to obietnica tyleż konieczna, co
złudna. Zakłada realne formy istnienia jako absolutne,
utrzymując, że w ich estetycznych derywatach antycypuje
spełnienie. W tej mierze roszczenie sztuki zawsze jest ideologią.
Ale sztuka znajduje wyraz dla cierpienia jedynie w ten sposób, że
ściera się z utrwaloną w stylu tradycją. Ów moment w dziele
sztuki, dzięki któremu wykracza ono poza rzeczywistość, nie da
się naprawdę oderwać od stylu; moment ten jednak nie polega na
osiągniętej harmonii, na problematycznej jedności formy i treści,
strony wewnętrznej i zewnętrznej, jednostki i społeczeństwa, ale
na tym, co ukazuje rozdarcie, na nieuchronnej klęsce namiętnych
dążeń do tożsamości. Zamiast narażać się na tę klęskę — która w
przypadku wielkiego dzieła sztuki oznaczała zawsze negację stylu
— słabe dzieło trzymało się podobieństwa do innych, surogatu
tożsamości. Przemysł kulturalny zaś ostatecznie ustanawia absolut
imitacji. Będąc stylem i niczym więcej, ujawnia tajemnicę stylu:
posłuszeństwo wobec hierarchii społecznej. Estetyczne
barbarzyństwo dopełnia dzisiaj groźby, zawisłej nad tworami
ducha, odkąd je powiązano i zneutralizowano jako kulturę.
Mówienie o kulturze zawsze godziło w kulturę. Wspólny mianownik
kultury oznacza wirtualnie ujęcie, skatalogowanie, klasyfikację —
wszystko, co zagarnia kulturę do królestwa administracji. Takiemu
pojęciu kultury odpowiada w całej pełni dopiero uprzemysłowiona,
konsekwentna subsumpcja. Podporządkowanie wszystkich gałęzi
duchowej produkcji jednemu celowi — zamknięcia ludzkich zmysłów
od chwili wyjścia z fabryki wieczorem do chwili stawienia się pod
zegarem kontrolnym następnego ranka pieczęciami procesu pracy,
który w ciągu dnia sami ci ludzie muszą podtrzymywać — szyderczo
czyni zadość pojęciu jednolitej kultury, które filozofowie
osobowości przeciwstawiali umasowieniu.

\

Przemysł kulturalny, najbardziej niezłomny ze wszystkich stylów,
okazuje się tedy celem dążeń liberalizmu, tego samego
liberalizmu, któremu zarzuca się brak stylu. Ze sfery liberalnej,
z oswojonego naturalizmu tak jak z operetki i rewii wywodzą się
kategorie i treści przemysłu kulturalnego, a ponadto nowoczesne
koncerny kultury stanowią to miejsce w ekonomii, gdzie wraz z
odpowiednimi typami przedsiębiorców żyje jeszcze jakaś cząstka
skądinąd właśnie likwidowanej sfery cyrkulacji. Ostatecznie temu
czy owemu może się tam jeszcze poszczęścić, jeśli tylko nie
upiera się zanadto przy swoim i można się z nim dogadać.
Cokolwiek stawia opór, może przeżyć wyłącznie pod warunkiem, że
stanie się elementem systemu. Raz zarejestrowane przez przemysł
kulturalny jako coś odrębnego, należy do tegoż przemysłu, tak
samo jak reformatorzy rolni należą do kapitalizmu. Oburzenie,
będące słuszną reakcją na rzeczywistość, staje się znakiem
firmowym tego, kto może zasilić przemysł nową ideą. Życie
publiczne w dzisiejszym społeczeństwie nie dopuszcza do
pojawienia się wyraźnych oskarżeń, w których nie dałoby się
dosłuchać tonów zapowiadających, że oskarżyciel gotów jest się
pojednać. Im bardziej niewymierna jest przepaść między chórem a
czołówką, tym niezawodniej w czołówce znajdzie się miejsce dla
każdego, kto umiejętnie zwracając na siebie uwagę obwieszcza
swoją wyższość. Tym samym w przemyśle kulturalnym żyje nadal
liberalna tendencja pozostawiania swobody działania dzielnym
jednostkom. Dzisiaj przemysł kulturalny otwarty jest dla owych
fachowców za sprawą skądinąd w znacznej mierze uregulowanego
rynku, którego wolność już za czasów świetności była — w
dziedzinie sztuki, jak i w każdej innej — dla głupich wolnością
głodowania. Nie darmo system przemysłu kulturalnego wywodzi się z
liberalnych krajów uprzemysłowionych, i w tych krajach też triumf
odnoszą wszystkie charakterystyczne media, zwłaszcza kino, radio,
jazz i magazyny. Źródłem ich postępu są ogólne prawa kapitału.
Gaumont i Pathé, Ullstein i Hugenberg przy odrobinie szczęścia
zdołali przyłączyć się do międzynarodowego pochodu; gospodarcza
zależność kontynentu od USA po wojnie i inflacji zrobiła tu
swoje. Wiara, że barbarzyństwo przemysłu kulturalnego jest
skutkiem *cultural lag*, faktu, ze amerykańska świadomość
pozostaje w tyle za techniką, jest całkowicie złudna. Zacofana w
stosunku do tendencji monopolu kulturalnego była
przedfaszystowska Europa. Ale właśnie temu zacofaniu duch
zawdzięcza resztki swej samodzielności, a jego ostatni nosiciele
swą choćby nawet bardzo przygaszoną egzystencję. W Niemczech
paradoksalnie zadziałała niedostateczna penetracja życia przez
demokratyczną kontrolę. Wiele dziedzin znalazło się poza
zasięgiem mechanizmów rynkowych, tak rozbuchanych w krajach
zachodnich. Niemiecki system oświaty wraz z uniwersytetami,
artystycznie miarodajne teatry, wielkie orkiestry, muzea —
wszystko to znajdowało się pod opieką. Polityczne siły, państwo i
gminy, którym instytucje te przypadły jako spadek po
absolutyzmie, zapewniały im cząstkę tej niezawisłości od
deklarowanych na rynku stosunków panowania, którą w końcu aż po
wiek dziewiętnasty pozostawiali im książęta i panowie feudalni. W
ten sposób wzmocniony został kręgosłup późnej sztuki — stała się
odporna na werdykty podaży i popytu, odporna nawet bardziej niż
faktyczna opieka stwarzała po temu warunki. Danina, spłacana
jakościom nie dającym się zwaloryzować i nie będącym jeszcze w
obiegu, na rynku przemieniała się w siłę nabywczą: przyzwoici
wydawcy literaccy i muzyczni mogli opiekować się autorami, którzy
nie przynosili nic poza szacunkiem znawców. Dopiero przymus, pod
ostatecznym zagrożeniem nakazujący w charakterze estetycznego
eksperta wchodzić w system interesu, stał się dla artysty
wędzidłem. Kiedyś jak Kant i Hume kreślili się „najpowolniejszymi
sługami”, a zarazem wstrząsali podstawami tronu i ołtarza. Dziś
są z szefami rządów po imieniu i w każdym artystycznym odruchu
podporządkowują się osądowi swych niewykształconych pryncypałów.
Analiza, sporządzona sto lat temu przez Tocqueville’a,
potwierdziła się w całości. Przy prywatnym monopolu kultury
tyrania „pozostawia ciało w spokoju, zmierza prostą drogą do
zawładnięcia duszą. Władca nie mówi już: »Będziesz myślał tak jak
ja albo umrzesz«. Powiada: »Jesteś wolny, możesz myśleć inaczej,
twoje życie i twoje dobra należą do ciebie, ale odtąd będziesz
wśród nas obcy«”^[A. de Tocqueville: O demokracji w Ameryce*.
Przeł. M. Król. Warszawa 1976, S. 195.]. To, co się nie
dostosowuje, porażone zostaje ekonomiczną bezsilnością,
znajdującą przedłużenie w duchowej bezsilności chodzącego
własnymi drogami oryginała. Wykluczonemu z machiny przemysłu
łatwo jest przypiąć etykietkę nieudolności. Dziś w produkcji
materialnej mechanizm podaży i popytu rozpada się, ale w sferze
nadbudowy działa jako kontrola na rzecz panujących. Konsumentami
są robotnicy i urzędnicy, farmerzy i drobnomieszczanie. Tkwią
ciałem i duszą w gorsecie kapitalistycznej produkcji, i bez oporu
podporządkowują się wszystkiemu, co się im oferuje. A że poddani
traktowali moralność, która przychodziła do nich od panujących,
zawsze bardziej serio niż ci ostatni, to dziś oszukiwane masy
ulegają mitowi sukcesu znacznie bardziej niż ci, którzy sukces
odnieśli. Masy mają pragnienia. Niezawodnie obstają przy
ideologii, za której pomocą się ich zniewala. Niedobra miłość
ludu do krzywd, jakie mu się wyrządza, daleko wyprzedza spryt
instancji. Przewyższa rygoryzm Hays Office^[Właś. Joe Yule, jeden
z najpopularniejszych ówcześnie aktorów, grał m. in. główną rolę
w cyklu komedii filmowych o rodzinie Hardy (*przyp. tłum.*).] —
tak jak w wielkich czasach lud zagrzewał daleko silniejsze
skierowane przeciwko sobie instancje, terror trybunałów. Opowiada
się za Mickeyem Rooneyem^[William Hays (1879-1954), polityk
amerykański w latach 1922-1943 prezes Nation Picture Producers &
Distributors of America, inicjator kodeksu zasad, jakimi ma
kierować się produkcja filmowa, aby unikać skandali obyczajowych
(*przyp. tłum.*).] przeciwko tragicznej Garbo i za Kaczorem
Donaldem przeciwko Betty Boop. Przemysł dostosowuje się do
*votum*, które sam sprowokował. Co dla firmy, która nie może w
pełni wyzyskać kontraktu z przygasającą gwiazdą, oznacza *faux
frais*, w skali całego systemu stanowi koszty całkowicie
uprawnione. System sprytnie sankcjonuje żądania tandety i tym
samym inauguruje harmonię totalną. Znawstwo i znajomość rzeczy
skazane są na banicję jako zuchwalstwo ze strony kogoś, kto chce
wynosić się nad innych, gdy wszak kultura tak demokratycznie
wszystkich obdarza swym przywilejem. W obliczu ideologicznego
rozejmu konformizm odbiorców — na równi z bezwstydem produkcji,
którą odbiorcy utrzymują w ruchu — ma zapewnione czyste sumienie.
Konformizm ten zadowala się reprodukowaniem stale tego samego.

Zasada wciąż tego samego reguluje też stosunek do przeszłości.
Tym, co nowe w fazie kultury masowej w stosunku do fazy
późnoliberalnej, jest wykluczenie nowości. Maszyna obraca się w
tym samym miejscu. Skoro określa konsumpcję, to wyklucza rzeczy
nie sprawdzone jako ryzykowne. Filmowcy podejrzliwie patrzą na
każdy manuskrypt, który nie opiera się uspokajająco na jakimś
bestsellerze. Dlatego właśnie wciąż mówi się o *idea*, *novelty*
i *surprise*, o tym, co byłoby zarazem swojskie i niebywałe.
Służy temu tempo i dynamika. Nic nie może pozostać tak jak było,
wszystko musi się nieustannie posuwać, być w ruchu. Albowiem
tylko uniwersalne zwycięstwo rytmu mechanicznej produkcji i
reprodukcji obiecuje, że nic się nie zmieni, że nie pojawi się
coś, co nie pasuje. Dodatki do wypróbowanego inwentarza kultury
są zbyt spekulatywne. Skostniałe typy form, takie jak skecz,
nowela, film problemowy, szlagier — to normatywnie stosowany,
oktrojowany pod groźbą kary przekrój smaku epoki późnoliberalnej.
Potentaci agentur kulturalnych, którzy harmonizują ze sobą jak
menedżer z menedżerem, niezależnie od tego, czy wywodzą się z
branży konfekcyjnej czy z *college’u*, dawno już poddali ducha
sanacji i racjonalizacji. Tak jak gdyby jakaś wszechobecna
instancja dokonała przeglądu materiału i sporządziła miarodajny
katalog dóbr kulturalnych, zwięźle prezentujący dostępne w
sprzedaży serie. Idee wypisane są na niebie kultury, w którym już
u Platona były policzone, ba — były samymi liczbami, uchwalone
raz na zawsze, niepomnażalne i niezmienne.

Rozrywka, wszystkie elementy przemysłu kulturalnego, istniały już
na długo przed nim samym. Teraz chwyta się je od góry i wynosi na
poziom odpowiadający wymogom epoki. Przemysł kulturalny może się
szczycić, że energicznie uporał się z przedtem niekiedy
nieporadną transpozycją sztuki w sferę konsumpcji, wydźwignął ją
do rangi zasady, oczyścił rozrywkę z natrętnych naiwności i
ulepszył sposób wytwarzania towarów. W miarę jak stawał się
coraz bardziej totalny, coraz bezwzględniej każdego outsidera
doprowadzał do bankructwa albo zapędzał do syndykatu, tym
bardziej robił się zarazem wykwintny i wzniosły, aż oto kończy na
syntezie Beethovena i Casino de Paris. Odnosi podwójne
zwycięstwo: to, co na zewnątrz tłumi jako prawdę, wewnątrz może
dowolnie reprodukować jako kłamstwo. „Lekka” sztuka jako taka,
rozrywka, nie jest formą schyłkową. Kto zarzuca jej zdradę ideału
czystej ekspresji, ten ulega złudzeniom co do społeczeństwa.
Czystość sztuki burżuazyjnej, która hipostazowała się jako
królestwo wolności w przeciwieństwie do materialnej praktyki,
była od początku okupiona wykluczeniem klasy niższej — sprawie
tej klasy, prawdziwej ogólności, sztuka może być wierna tylko pod
warunkiem, że wolna jest od celów ogólności fałszywej. Poważna
sztuka uchylała się przed tymi, którym niedola i bytowe
konieczności powagę zmieniają w szyderstwo i którzy muszą się
cieszyć, jeśli mogą dowolnie spędzać czas, kiedy nie sterczą przy
kole napędowym. Lekka sztuka towarzyszyła sztuce autonomicznej
jak cień. Jest ona społecznym nieczystym sumieniem sztuki
poważnej. Okoliczność, że sztuka poważna wskutek społecznych
uwarunkowań musiała rozmijać się z prawdą, nadaje sztuce lekkiej
pozory rzeczowej słuszności. Prawdą jest samo rozszczepienie:
wyraża ono przynajmniej negatywność kultury, na którą składają
się obie sfery. Najgorszym sposobem pojednania sprzeczności jest
wchłanianie sztuki lekkiej przez poważną lub odwrotnie. Tego zaś
próbuje właśnie dokonywać przemysł kulturalny. Ekscentryczność
cyrku, pantomimy i burdelu w stosunku do społeczeństwa jest dlań
czymś równie przykrym jak ekscentryczność Schönberga i Karla
Krausa. Dlatego jazzman Benny Goodman musi występować z
budapeszteńskim kwartetem smyczkowym, i przestrzegać rytmu
pedantyczniej niż jakikolwiek klarnecista orkiestry
filharmonicznej, podczas gdy budapeszteńczycy przygrywają gładko
wertykalnie i słodko jak Guy Lombardo^[Dyrygent, popularny
zwłaszcza dzięki corocznym transmitowanym przez radio koncertom
noworocznym (*przyp. tłum.*)]. Charakterystyczny jest tu nie
brutalny brak kultury, głupota i nieokrzesanie. Przemysł
kulturalny zlikwidował dawne partactwo przez własną perfekcję,
przez zakaz i udomowienie dyletantyzmu, choć bezustannie popełnia
ciężkie błędy, bez których nie można sobie w ogóle wyobrazić
wysokiego poziomu. Nowością jest natomiast, że sprzeczne elementy
kultury, sztuka i rozrywka, podporządkowane celowi, sprowadzone
zostają do jednej fałszywej formuły: totalności przemysłu
kulturalnego. Polega ona na powtarzaniu. Charakterystyczne
innowacje polegają wyłącznie na ulepszaniu masowej reprodukcji —
i nie jest to cecha zewnętrzna wobec systemu. Zainteresowanie
niezliczonych konsumentów nie bez powodu zwraca się ku technice,
nie ku sztywno powtarzanym, wyjałowionym i na wpół już zarzuconym
treściom. Społeczna potęga, do której modlą się widzowie,
potwierdza się skuteczniej w wymuszonej przez technikę
wszechobecności stereotypu niż w nieświeżych ideologiach, których
rzecznikami mają być efemeryczne treści.

Mimo to przemysł kulturalny pozostaje przedsięwzięciem
rozrywkowym. Dysponuje konsumentami za pośrednictwem rozrywki;
nie w trybie dyktatu, ale przez immanentnie zawartą w zasadzie
rozrywki wrogość w stosunku do wszystkiego, co jest czymś więcej
niż rozrywką. Ponieważ wprowadzenie wszystkich tendencji
przemysłu kulturalnego w krwiobieg publiczności dochodzi do
skutku za sprawą całego procesu społecznego, to okoliczność, że w
tej branży trwają nadal mechanizmy rynku, dodatkowo jeszcze
tendencje te umacnia. Popyt nie został jeszcze zastąpiony przez
czyste posłuszeństwo. Wielka reorganizacja filmu na krótko przed
pierwszą wojną światową, stworzenie materialnych przesłanek jego
ekspansji polegało właśnie na świadomym dostosowaniu się do
rejestrowanych przez obroty kasowe potrzeb publiczności, których
w pionierskim okresie kina w ogóle nie chciano brać pod uwagę.
Kapitanowie filmu, którzy co prawda przymierzają wszystko do
własnego przykładu, do mniej lub bardziej fenomenalnych
przebojów, a przezornie nigdy do przykładu odwrotnego, do prawdy,
i dzisiaj tak widzą sytuację. Ich ideologią jest interes. O tyle
słusznie, że władza przemysłu kulturalnego polega na jego
jedności z produkowanymi potrzebami, a nie na prostym
przeciwieństwie do potrzeb, choćby ono samo było zarazem
przeciwieństwem wszechwładzy i bezsilności. Rozrywka to
przedłużenie pracy w późnym kapitalizmie. Poszukuje jej ten, kto
chce się wymknąć zmechanizowanemu procesowi pracy, aby na nowo
móc mu sprostać. Zarazem jednak mechanizacja ma taką władzę nad
człowiekiem korzystającym z wolnego czasu i jego szczęściem,
określa tak dogłębnie wytwarzanie artykułów rozrywkowych, że
człowiek ten może zetknąć się jedynie z wtórnymi obrazami samego
procesu pracy. Rzekoma treść to jedynie zblakły plan pierwszy; co
się utrwala, to przede wszystkim zautomatyzowane następstwo
unormowanych czynności. Procesowi pracy w fabryce i biurze można
wymknąć się tylko przez dostosowanie się do niego w czasie
wolnym. Na to cierpi nieuleczalnie każda rozrywka. Przyjemność
zastyga w nudę, gdyż, aby pozostać przyjemnością, nie może znów
kosztować żadnego wysiłku, toteż porusza się po wydeptanych
szlakach skojarzeń. Widz powinien obywać się bez własnych myśli:
produkt szkicuje z góry każdą reakcję, nie przez kontekst
merytoryczny — ten bowiem rozpada się, jeżeli wymaga myślenia —
ale przez sygnały. Unika się skrupulatnie wszelkich związków
logicznych, które zakładają duchowy oddech. Dalszy bieg wydarzeń
powinien wynikać w miarę możności z bezpośrednio poprzedzającej
sytuacji, a nie z idei całości. Nie ma akcji, która oparłaby się
staraniom współpracowników, dążących do wydobycia z poszczególnej
sceny wszystkiego, co da się z niej wydobyć. Wreszcie nawet sam
schemat wydaje się niebezpieczny, gdyż ustanawia pewien — choćby
i nader nędzny — kontekst sensu tam, gdzie aprobowany jest
wyłącznie brak sensu. Często podstępnie pozbawia się akcję
dalszego ciągu, do którego zmierzałyby charaktery i sytuacje
według starego schematu. Zamiast tego jako następny krok dobiera
się pozornie najefektowniejszy pomysł. W akcję wdziera się tępo
wykombinowana niespodzianka. Tendencja produktu, by odwoływać się
fatalnie do czystego nonsensu, w którym prawowity udział miała
sztuka ludowa, żart i klowniada aż po Chaplina i braci Marx,
uderza najbardziej w mniej kultywowanych gatunkach. Podczas gdy
filmy z Greer Garson i Bette Davis, przedstawiające poszczególny
przypadek społeczno-psychologiczny, mogą jeszcze pretendować do
jednolitej akcji, to wspomniana tendencja zwycięża całkowicie w
tekstach *novelty song*^[Piosenki ze wstawkami komicznymi
(*przyp. tłum.*).], w filmie kryminalnym i w komiksach. Sama
myśl, na równi z obiektami komizmu i grozy, zostaje zmasakrowana
i poćwiartowana. *Novelty songs* żyły zawsze szyderstwem z sensu,
który jako przodkowie i potomstwo psychoanalizy redukowały do
monotonii symboliki seksualnej. W dzisiejszych filmach
kryminalnych i przygodowych widzowi nie pozwala się już śledzić
procesu uświadomienia. Musi nawet w nieironicznych produktach
tego gatunku zadowalać się grozą niekoniecznie powiązanych ze
sobą sytuacji.

Filmy trickowe były kiedyś eksponentami fantazji przeciwko
racjonalizmowi. Pozwalały zwierzętom i przedmiotom,
zelektryzowanym przez środki techniki filmowej, zaznać
sprawiedliwości — użyczały niemym stworzeniom drugiego życia.
Dziś potwierdzają już tylko zwycięstwo rozumu technologicznego
nad prawdą. Przed niewielu laty miały zwartą akcję, która dopiero
w ostatnich minutach rozwiązywała się w zamęcie gonitwy. Ich
metoda przypominała dawny obyczaj slapstickowej komedii. Potem
relacje czasowe przesunęły się. Już w pierwszych sekwencjach
podany zostaje motyw akcji, aby w toku rozwoju rozpętać nad nim
furie zniszczenia: pośród wrzawy publiczności główny bohater
poniewiera się w charakterze lumpa. W ten sposób ilość
zorganizowanej rozrywki przechodzi w jakość zorganizowanego
okrucieństwa. Samozwańczy cenzorzy przemysłu filmowego, jego
powinowaci z wyboru, czuwają nad długością sekwencji
niegodziwości, rozciągniętej jak polowanie z nagonką. Rozbawienie
eliminuje wszelką rozkosz, jaką mógłby sprawiać widok uścisku, i
przesuwa zaspokojenie na dzień pogromu. O ile filmy trickowe poza
przyzwyczajeniem zmysłów do nowego tempa w ogóle jeszcze coś mogą
osiągnąć, wbijają w mózgi starą prawdę, że nieustające cięgi,
łamanie wszelkiego indywidualnego oporu, jest warunkiem życia w
tym społeczeństwie. Kaczor Donald z komiksów i nieszczęśnicy w
rzeczywistości dostają baty, aby widzowie przywykli do razów,
które spadają na nich samych.

Frajda, jaką sprawia przemoc wymierzona w przedstawione postaci,
przechodzi w przemoc wobec widza, rozrywka przechodzi w wysiłek.
Zmęczone oko nie może pominąć niczego, co eksperci wykoncypowali
jako efekt stymulujący, wobec sprytnego produktu nie wolno wyjść
na durnia, trzeba nadążać i samemu zdobywać się na brawurowe
tempo, jakie demonstruje i propaguje oferta. W rezultacie staje
się problematyczne, czy przemysł kulturalny jeszcze w ogóle
spełnia funkcję rozrywki, czym tak się szczyci. Gdyby zamknąć
większość radiostacji i kin, konsumenci może wcale nie odczuliby
braku. Krok z ulicy do kina i tak nie prowadzi już w marzenia, a
z chwilą, gdy instytucje przez fakt swego istnienia nie
zobowiązują do korzystania z nich, nie ma też tak silnego dążenia
do tego, by z nich korzystać. Zamknięcie radiostacji i kin nie
byłoby bynajmniej aktem reakcyjnego luddyzmu. Zawodu doznaliby
nie tyle entuzjaści, co ci, na których i tak wszystko się źle
odbija, ci, co pozostali w tyle. Gospodyni domowej mrok kina mimo
filmów, które mają ją silniej zintegrować, zapewnia azyl, gdzie
przez parę godzin może sobie siedzieć niekontrolowana, jak
kiedyś, kiedy były jeszcze mieszkania i fajranty, wyglądała przez
okno. W klimatyzowanych lokalach bezrobotni wielkich miast
znajdują latem chłód, a zimą ciepło. Poza tym nawet wedle
kryteriów dzisiejszego stanu rzeczy rozbuchana aparatura
przyjemności nie czyni ludzkiego życia bardziej godnym człowieka.
Idea „wyczerpania” danych możliwości technicznych, pełnego
wykorzystania środków masowej konsumpcji estetycznej wywodzi się
z tego samego systemu ekonomicznego, który nie kwapi się z
wykorzystaniem danych mu środków wówczas, gdy chodzi o likwidację
głodu.

Przemysł kulturalny nieustannie oszukuje konsumentów na tym, co
nieustannie im obiecuje. Weksel na przyjemność, wystawiany przez
akcję i dekoracje, jest bez końca prolongowany: podstępna
obietnica, do której właściwie ogranicza się widowisko, oznacza,
że nie dochodzi do rzeczy samej, że gość ma się zadowolić lekturą
jadłospisu. Pożądaniu, wywołanemu przez wszystkie świetne
nazwiska i obrazy, serwuje się ostatecznie jedynie pochwałę
szarego dnia powszedniego — tego, od czego pożądanie chciało
uciec. Dzieła sztuki także nie polegały na seksualnym
ekshibicjonizmie. Ale ponieważ przedstawiały odmowę jako coś
negatywnego, tym samym niejako odwoływały upokorzenie popędu i
przez zapośredniczenie ocalały to, co zostało odmówione. Na tym
zasadza się tajemnica estetycznej sublimacji: przedstawiać
spełnienie jako zakłócone. Przemysł kulturalny nie sublimuje,
lecz tłumi. Eksponując wciąż na nowo przedmiot pożądania, biust w
obcisłym sweterku i nagi tors wysportowanego bohatera, drażni
tylko niewysublimowaną chętkę, która przywykłszy do zawodów od
dawna już została porażona masochizmem. Nie zdarza się erotyczna
sytuacja, która obok aluzji i podniet nie niosłaby informacji, że
do niczego i nigdy nie może dojść. Hays Office potwierdza tylko
rytuał, i tak ustanowiony już przez przemysł kulturalny: rytuał
Tantala. Dzieła sztuki są ascetyczne i bezwstydne, przemysł
kulturalny jest pornograficzny i pruderyjny. Redukuje miłość do
*romance*. A w formie zredukowanej wiele można strawić, nawet
libertynizm jako pokupną specjalność zakładu, w ograniczonych
dawkach i ze znakiem fabrycznym „*daring*”. Seryjna produkcja
seksu automatycznie prowadzi do wyparcia seksu. Gwiazda filmowa,
w której należy się zakochać, jest już z tytułu swej
wszechobecności swoją własną kopią. Każdy tenor brzmi z czasem
jak płyta Carusa, a buzie dziewcząt z Teksasu z natury już
podobne są do uznanych modeli, według których zostały dobrane w
Hollywood. Mechaniczna reprodukcja piękna, której zresztą
reakcyjne mrzonki o kulturze ze swym metodycznym kultem
indywidualności doskonale służą, nie pozostawia miejsca na
idolatrię nieświadomą, z którą związane było piękno. Nad pięknem
triumfuje humor, złośliwa radość z każdego udanego zawodu.
Publiczność śmieje się z tego, że nie ma się z czego śmiać.
Śmiech, zarówno śmiech pojednania, jak śmiech grozy, pojawia się
wówczas, gdy ustępuje strach. Jest znakiem wyzwolenia, czy to od
niebezpieczeństwa fizycznego, czy to z pułapki logicznej. Śmiech
pojednania rozbrzmiewa jak echo chwili, gdy udało się ujść
groźnej potędze, niedobry śmiech pokonuje strach, godząc w
instancje, które strach wzbudzają. Śmiech jest echem władzy jako
czegoś nieuniknionego. *Fun* to kąpiel w żelazistej wodzie.
Przemysł rozrywkowy aplikuje ją nieustannie. Śmiech staje się tu
instrumentem oszukiwania na szczęściu. Chwile szczęścia nie znają
śmiechu, tylko operetki, a potem filmy przedstawiają seks z
gromkim śmiechem. Baudelaire tymczasem jest równie pozbawiony
humoru jak Hölderlin. W fałszywym społeczeństwie śmiech poraża
szczęście jak choroba i wciąga je w niegodną totalność społeczną.
Śmiech z czegoś jest zawsze wyśmiewaniem się, a życie, które
według Bergsona w ten sposób przełamuje okowy, jest naprawdę
inwazją barbarzyństwa, samoutwierdzeniem się, które przy
towarzyskiej okazji nie waha się świętować swych wyzwolin od
skrupułów. Kolektyw śmieszków to parodia ludzkości. Są monadami,
z których każda — kosztem każdej innej i mając za sobą większość
— gotowa jest na wszystko i stąd czerpie uciechę. Ich harmonia
jest karykaturą solidarności. Diabelstwo fałszywego śmiechu
polega właśnie na tym, że siłą rzeczy parodiuje nawet to, co
najlepsze, pojednanie. Tymczasem rozkosz jest surowa: *res severa
verum gaudium*. Ideologia klasztorów, zgodnie z którą nie asceza,
ale akt seksualny świadczy o rezygnacji z osiągalnej błogości,
znajduje negatywne potwierdzenie w powadze kochanka, który w
pełni świadomie uzależnia swoje życie od umykającej chwili.
Przemysł kulturalny wstawia jowialną porażkę w miejsce bólu,
który obecny jest zarówno w upojeniu, jak w ascezie. Naczelna
reguła powiada, że ludziom w żadnym razie nie wolno dostąpić
spełnienia, i tym właśnie ze śmiechem powinni się cieszyć. Każdy
wykwit przemysłu kulturalnego jest dla odbiorcy kolejnym
jednoznacznym doświadczeniem i demonstracją permanentnego zawodu,
jaki narzuca cywilizacja. Cokolwiek oferuje się odbiorcy, zarazem
zostaje mu odebrane. Dokonuje się to za sprawą gorliwej
aktywności erotycznej. Wszystko obraca się wokół spółkowania,
właśnie dlatego, że nie może do niego dojść. Na przykład
nielegalny stosunek w filmie, jeżeli winnych nie spotyka kara,
obłożony jest tabu surowszym niż możliwość, by przyszły zięć
milionera działał w ruchu robotniczym. W przeciwieństwie do ery
liberalnej kultura uprzemysłowiona może sobie tak samo jak
kultura ludowa pozwolić na gest oburzenia wobec kapitalizmu; nie
może natomiast wyrzec się groźby kastracji. Należy to do jej
istoty. Kultura ta może przetrwać zorganizowane rozluźnienie
obyczajów w stosunku do nosicieli uniformów w produkowanych dla
nich filmach i ostatecznie także w rzeczywistości. Dziś
rozstrzygający jest już nie purytanizm, choć ten ostatni nadal
dochodzi do głosu w organizacjach kobiecych, ale zawarta w
systemie konieczność, by nie popuścić konsumentowi, nie pozwolić,
by choćby przez chwilę pomyśleć mógł o oporze. Zgodnie z zasadą
konsumentowi wpaja się przekonanie, że przemysł kulturalny może
zaspokoić wszystkie potrzeby, ale z drugiej strony potrzeby te
mają być z góry tak ułożone, by sam konsument widział siebie
wyłącznie jako wiecznego konsumenta, jako obiekt przemysłu
kulturalnego. Nie tylko wmawia mu się, że oszustwo jest
zaspokojeniem, ale ponadto — że tak czy inaczej musi pogodzić się
ze wszystkimi nakazami. Ucieczka od powszedniości, którą obiecuje
przemysł kulturalny ze wszystkimi swymi gałęziami, to coś takiego
jak obrazek przedstawiający uprowadzenie córki w jednym z
amerykańskich pism satyrycznych: w mroku sam ojciec podtrzymuje
drabinę. Przemysł kulturalny oferuje w charakterze raju tę samą
powszedniość. *Escape* podobnie jak *elopement* z założenia
prowadzić mają z powrotem do punktu wyjścia. Dobra zabawa sprzyja
rezygnacji, bo pomaga jej zapomnieć o sobie.

Rozrywka, wyzbyta wszelkich więzów, byłaby nie tylko
przeciwieństwem sztuki, ale także skrajnością, która się ze
sztuką styka. Absurdalny humor Marka Twaina, jakim amerykański
przemysł kulturalny niekiedy kokietuje, mógłby stanowić pewną
korektę sztuki. Im poważniej traktuje ona sprzeciw wobec
istnienia, tym bardziej upodobnia się do powagi istnienia,
będącej jej przeciwieństwem: im więcej pracy poświęca na to, by
rozwijać się według własnej zasady formalnej, tym więcej pracy
wymaga z kolei od rozumienia, choć w zamyśle miała właśnie
uciążliwość pracy negować. W niektórych filmach rewiowych, a
przede wszystkim w grotesce i w *funnies*^[Strony rozrywkowe w
gazetach, wypełnione dowcipami i komiksami (*przyp. tłum.*).]
chwilami przebłyskuje możliwość samej tej negacji. Ale możliwość
ta ma pozostać niezrealizowana. Czysta, konsekwentna rozrywka,
luźne oddawanie się barwnym skojarzeniom i radosnemu nonsensowi,
zostaje skażona rozrywką pokupną: zakłóca ją surogat spójnego
sensu, który przemysł kulturalny z uporem przydaje swoim
produktom, a zarazem z przymrużeniem oczu sens ten maltretuje i
nadużywa go jako pretekstu do pokazania gwiazdy. Fabuły
biograficzne i inne zszywają strzępki bzdury w idiotyczną akcję.
Słychać dźwięk nie dzwoneczków u czapki błazna, ale kluczy
kapitalistycznego rozumu, który nawet w obrazie zamknąć chce
rozkosz awansu. Każdy pocałunek w filmie rewiowym ma się
przyczyniać do kariery boksera albo innych przebojowców, których
sukcesy właśnie się podziwia. Oszustwo polega więc nie na tym, że
przemysł kulturalny obsługuje rozrywkę, ale na tym, że przez
solidne uwikłanie w ideologiczne klisze samolikwidującej się
kultury psuje całą frajdę. Etyka i smak piętnują nieskrępowaną
rozrywkę jako „naiwną” — naiwność uchodzi za grzech równie
poważny jak intelektualizm — i w dodatku ograniczają jeszcze
potencjał techniczny. Przemysł kulturalny jest zepsuty nie jako
występna wieża Babel, lecz jako katedra podniosłej przyjemności.
Na wszystkich jej piętrach, od Hemingwaya po Emila Ludwiga, od
Mrs. Miniver^[Tytułowa postać radiowej powieści w odcinkach,
później też sfilmowanej (*przyp. tłum.*).] po Lone’a
Rangera^[Tytułowa postać radiowego serialu westernowego, później
też sfilmowanego (*przyp. tłum.*).], od Toscaniniego po Guya
Lombarda duch, przejęty w postaci gotowej ze sztuki i nauki,
skażony jest nieprawdą. Ślady czegoś lepszego zachowały się w
tych segmentach przemysłu kulturalnego, które zbliżają go do
cyrku, w upartej a pozbawionej sensu biegłości jeźdźca, akrobaty
i clowna, w „obronie i usprawiedliwieniu sztuki fizycznej
przeciwko sztuce duchowej^[F. Wedekind: *Gesammelte Werke*. T.
IX. München 1921, s. 426.]”. Ale planujący rozum, który chce, by
wszystko legitymowało się znaczeniem i oddziaływaniem,
nieubłaganie tropi azyle bezdusznego artyzmu, reprezentującego
człowieczeństwo wobec mechanizmów społecznych. Rozum ten tępi
radykalnie nonsens na nizinach — podobnie jak tępi sens na
wyżynach dzieł sztuki.

Fuzja kultury i rozrywki dokonuje się dziś nie tylko jako
deprawacja kultury, ale również jako przymusowa intelektualizacja
rozrywki. Polega ona choćby na tym, że obcuje się z rozrywką już
tylko w formie odbitej, ogląda się filmową fotografię, słucha
radiowego nagrania. W erze liberalnej ekspansji rozrywka żyła
niezakłóconą wiarą w przyszłość: wiarą, że wszystko pozostanie
jak było, a zarazem będzie lepiej. Dziś wiara ta ulega raz
jeszcze uduchowieniu; staje się tak subtelna, że traci z oczu
wszelki cel i stanowi już tylko złoty podkład, rzutowany jako tło
dla rzeczywistości. Składa się z akcentów znaczeniowych, jakimi w
widowisku — z zachowaniem ścisłej paraleli wobec życia —
opatrzeni są wspaniały facet, inżynier, dzielna dziewczyna,
bezwzględność przedstawiana jako charakter, zainteresowania
sportowe, a wreszcie auta i papierosy, także wówczas, gdy
rozrywka nie jest obliczona na reklamę bezpośrednich producentów,
tylko systemu jako całości. Sama rozrywka zalicza się do ideałów,
zajmuje miejsce wyższych dóbr, które całkowicie zaciera w oczach
mas, gdyż posługuje się nimi jeszcze bardziej stereotypowo niż
prywatnie opłacane slogany reklamowe. Życie wewnętrzne,
subiektywnie ograniczona postać prawdy, zawsze było
podporządkowane zewnętrznym władcom bardziej, niż samo
przypuszczało. Przemysł kulturalny przerabia je na jawne
kłamstwo. Zaznacza się już tylko jako szarlataneria, którą w
religijnych bestsellerach, filmach psychologicznych i *women
serials*^[Powieści w odcinkach, zamieszczane w czasopismach
kobiecych (*przyp. tłum.*)] tolerować można jako gorzko-słodką
domieszkę, po to, by w życiu tym pewniej panować nad własnymi
odruchami człowieczeństwa. W tym przypadku rozrywka zapewnia
oczyszczenie afektów, co już Arystoteles przypisywał tragedii, a
Mortimer Adler aktualnie przypisuje filmowi. Przemysł kulturalny
odsłania prawdę o katharsis — podobnie jak prawdę o stylu.

\

Im silniejsza pozycja przemysłu kulturalnego, tym bardziej
sumarycznie może on traktować potrzeby konsumentów, produkować
je, sterować nimi, narzucać im dyscyplinę, łącznie z likwidacją
rozrywki: postęp kulturalny nie zna tu granic. Ale odnośna
tendencja zawiera się immanentnie w samej zasadzie rozrywki,
zasadzie mieszczańskiego oświecenia. Potrzeba rozrywki została
wyłoniona w znacznej mierze przez przemysł, który zalecał masom
dzieło przez temat, oleodruk przez wyobrażone smakołyki, i
odwrotnie: budyń w proszku przez obrazek budyniu — a z kolei w
samej rozrywce zawsze pobrzmiewa coś z gorliwej animacji, *sales
talk*, głos jarmarcznego zachwalacza. Pierwotne powinowactwo
interesu i rozrywki ujawnia się zaś w tym, co stanowi właściwy
sens rozrywki: w apologii społeczeństwa. Dobra zabawa oznacza
zgodę. Rozrywka jest możliwa tylko, gdy oddziela się szczelnie od
całości społecznego procesu, ogłupia i od początku krnąbrnie
ignoruje roszczenie, jakie wysuwa nieuchronnie każde dzieło,
nawet najlichsze: roszczenie, by w swym ograniczonym kształcie
odzwierciedlić całość. Dobrze się bawić znaczy zawsze: nie musieć
o tym myśleć, zapomnieć o cierpieniu, nawet jeżeli jest
pokazywane. U podstaw dobrej zabawy leży bezsilność. Jest to
faktycznie ucieczka, ale nie — jak sama twierdzi — ucieczka od
złej rzeczywistości, lecz ucieczka przed ostatnią myślą o oporze,
jaką rzeczywistość dopuszcza. Wyzwolenie, jakie obiecuje
rozrywka, jest wyzwoleniem od myślenia jako od negacji. Bezwstyd
retorycznego pytania „czego chcą ludzie” polega na tym, że
powołuje się ono na ludzi jako na myślące podmioty, choć
specyficznym zadaniem rozrywki jest właśnie tychże samych ludzi
odzwyczaić od podmiotowości. Nawet tam, gdzie publiczności zdarza
się wzdragać na przemysł rozrywkowy, przemysł ten już zdążył
wychować ją do konsekwentnego braku oporu. Mimo to coraz trudniej
jest utrzymać publiczność. Postęp ogłupiania nie może pozostawać
w tyle za jednoczesnym postępem inteligencji. W erze statystyki
masy są zbyt sprytne, aby identyfikować się z milionerem na
ekranie, i zbyt tępe, by choć na włos wyłamywać się spod prawa
wielkich liczb. Ideologia skrywa się w rachunku
prawdopodobieństwa. Szczęście spotkać może nie każdego, ale tego,
kto wyciągnie los, albo lepiej — tego, kto jest do szczęścia
predestynowany przez jakąś wyższą potęgę, przeważnie przez
przemysł rozrywkowy, przedstawiany jako instancja bezustannie
poszukująca. Postaci, wytropione przez łowców talentów i
następnie ustawione w świetle reflektorów to idealne typy nowego
zależnego stanu średniego. Starletka ma symbolizować urzędniczkę,
ale tak, że w odróżnieniu od rzeczywistej urzędniczki wydaje się
od początku przeznaczona do noszenia wspaniałego wieczorowego
płaszcza. W ten sposób nie tylko prezentuje odbiorczyni
możliwość, że ona sama mogłaby znaleźć się na ekranie, ale
jeszcze dobitniej ukazuje dystans. Tylko jedna może wyciągnąć
wielki los, tylko jeden jest wybitny, i nawet jeśli matematycznie
wszyscy mają jednakowe szanse, to przecież w przypadku każdej
jednostki szansa ta jest tak znikoma, że lepiej od razu
zrezygnować i cieszyć się szczęściem innego, którym mogłoby się
być, a którym nigdy się nie jest. Jeśli przemysł kulturalny
zaprasza jeszcze do naiwnej identyfikacji, zostaje ona
natychmiast zdementowana. Pomyłki są wykluczone. Kiedyś widz
kinowy oglądał własne wesele w cudzym. Teraz szczęśliwcy na
ekranie są egzemplarzami tego samego gatunku, co każdy członek
publiczności, ale w równości tej założony jest nieprzezwyciężalny
rozdział ludzkich elementów. Całkowite podobieństwo jest
absolutną różnicą. Tożsamość gatunku zakazuje tożsamości losów.
Przemysł kulturalny podstępnie doprowadził i do realizacji
człowieka jako istoty gatunkowej. Każdy jest już tylko tym, ze
względu na co może zastąpić każdego innego: jest funkcjonalny,
jest egzemplarzem. On sam, jako indywiduum, jest czymś absolutnie
zastępowalnym, czystą nicością, i właśnie to zaczyna odczuwać,
gdy z czasem zatraca podobieństwo. W ten sposób zmianie ulega
wewnętrzny skład religii sukcesu, przy której skądinąd surowo się
obstaje. Zamiast drogi *per aspera ad astra*, która zakłada trudy
i wysiłek, coraz ważniejsza staje się premia. Ideologia wielbi
element ślepoty w rutynowych decyzjach co do tego, jaki *song*
nadaje się na szlagier, która statystka na heroinę. Filmy
uwydatniają przypadek. Zasadnicza identyczność postaci — z
wyjątkiem łajdaków — posunięta aż do wykluczania fizjonomii,
narzucających rezerwę, a więc na przykład jak Garbo nie
wyglądających na takie, które zagadnąć można per „*hello
sister*”, czyni poniekąd życie lżejszym. Widzów zapewnia się oto,
że wcale nie muszą być inni, niż są, że im również mogłoby się
powieść, i nie stawia się im wymagań, którym — jak sami wiedzą —
nie mogliby sprostać. Ale zarazem daje im się znak, że żadne
wysiłki na nic się nie zdadzą, ponieważ nawet mieszczańskie
szczęście nie pozostaje już w żadnym związku z obliczalnymi
efektami ich pracy. Widzowie rozumieją ten znak. W gruncie rzeczy
wszyscy uznają przypadek, za którego sprawą kogoś spotyka
szczęście, za odwrotną stronę planowania. Siły społeczne zaszły
już w procesie racjonalizacji tak daleko, że każdy może zostać
inżynierem albo menedżerem, i właśnie dlatego jest sprawą
kompletnie irracjonalną, kogo społeczeństwo obdarzy
wykształceniem albo zaufaniem, by powierzyć mu tę funkcję.
Przypadek i planowanie stają się tym samym ponieważ wobec
równości ludzi szczęście i nieszczęście jednostki aż po elity
traci wszelkie znaczenie ekonomiczne. Sam przypadek jest
zaplanowany; nie dlatego, że dotyka tę czy ową określoną
jednostkę, ale dlatego, że wierzy się w jego rządy. Służy jako
alibi dla planujących i wywołuje wrażenie, że tkanka transakcji i
środków, w jaką zmieniło się życie, pozostawia miejsce na
spontaniczne bezpośrednie stosunki między ludźmi. Swobodę tę
symbolizuje w rozmaitych mediach przemysłu kulturalnego
arbitralne wydobywanie losów przeciętnych. Zamieszczane w
magazynach szczegółowe relacje o olśniewających w swej kategorii
wycieczkach, zorganizowanych przez dany magazyn dla szczęściarza
— najlepiej, by była to stenotypistka, która wygrała konkurs
prawdopodobnie ze względu na układy z lokalnymi znakomitościami —
odzwierciedlają bezsilność wszystkich innych. Wszyscy inni są
mianowicie do tego stopnia tylko tworzywem, materiałem, że
dysponenci mogą każdego wynieść do nieba i znowu strącić na
niziny: jego racje i jego praca nie mają żadnego znaczenia.
Przemysł interesuje się ludźmi tylko jako klientami i najemnymi
pracownikami, i w istocie sprowadził ludzkość w całości, podobnie
jak każdy z jej elementów, do tej wyłącznej formuły. W zależności
od tego, który aspekt jest akurat miarodajny, w ideologii będzie
się podkreślało planowość albo przypadek, technikę albo życie,
cywilizację albo naturę. Jako najemnym pracownikom przypomina im
się o racjonalnej organizacji i oczekuje się, że zdrowy rozsądek
każe im się do tej organizacji dopasować. Jako klientom
demonstruje się im — na przykładzie prywatnych losów
przedstawianych na ekranie lub w prasie — swobodę wyboru, urok
rzeczy nie zaprogramowanych. W obu przypadkach pozostają
obiektami.

Im mniej przemysł kulturalny może obiecać, im gorzej daje sobie
rade z wskazywaniem sensu życia, tym bardziej pusta staje się z
konieczności ideologia, jaką przemysł ten upowszechnia. Nawet
abstrakcyjne ideały harmonijnego i dobrego społeczeństwa są w
dobie uniwersalnej reklamy zbyt konkretne. Nauczono się bowiem
właśnie abstrakcje identyfikować jako reklamy. Język, który
powołuje się wyłącznie na prawdę, każe tym niecierpliwiej
wyglądać interesownego celu, do którego w rzeczywistości dąży.
Słowo, które nie jest środkiem, wydaje się bezsensowne, wszelkie
inne słowo wydaje się fikcją, nieprawdą. Sądy wartościujące
przyjmowane są albo jako reklama, albo jako czcza gadanina. Ale
ideologia, która w efekcie zmienia się w niezobowiązującą
mgławicę, ani nie staje się przez to bardziej przejrzysta, ani
nie ulega osłabieniu. Właśnie mglistość, niemal scjentyficzna
niechęć do stanowczego trwania przy czymś, czego nie można
zweryfikować, funkcjonuje jako instrument panowania. Dobitnie i
planowo zwiastuje to, co jest. Przemysł kulturalny zgodnie ze swą
tendencją mógłby stać się zbiorem zdań protokolarnych, a tym
samym nieodpartym proroctwem istniejącego stanu rzeczy. Umie po
mistrzowsku prześlizgiwać się między konkretną błędną informacją
a objawioną prawdą, powtarza bowiem wiernie zjawisko, na tyle
gęste, że poznanie zostaje zablokowane, a wszechobecne zjawisko
ustanowione jako ideał. Ideologia rozszczepia się na fotografię
drętwego istnienia i gołe kłamstwo tyczące jego sensu, kłamstwo,
którego się nie wypowiada, lecz sugeruje i wbija do głowy.
Rzeczywistość jest cynicznie wciąż tylko powtarzana — w ten
sposób dowodzi się jej boskiego charakteru. Taki fotologiczny
dowód nie jest wprawdzie ścisły, ale za to obezwładniający. Kto w
obliczu władzy monopolu żywi jeszcze wątpliwości, jest głupcem.
Przemysł kulturalny dławi wszelki protest skierowany przeciwko
niemu tak samo jak protest przeciwko rzeczywistości, którą chce
dublować. Człowiek ma do wyboru jedynie współpracować albo usunąć
się na bok: prowincjusze, którzy przeciwko kinu i radiu sięgają
po wieczne piękno i amatorski teatr, politycznie znajdują się już
tam, gdzie kultura masowa swoich odbiorców dopiero chce zapędzić.
Kultura masowa jest dostatecznie zahartowana, by nawet dawne
marzenia, ideał ojca na równi z absolutnym uczuciem wedle
potrzeby wyszydzać lub skutecznie nimi manipulować. Przedmiotem
nowej ideologii jest świat jako taki. Ideologia wykorzystuje kult
faktów, gdyż ogranicza się do tego, by za sprawą możliwie
dokładnego przedstawienia awansować marne istnienie do królestwa
faktów. Wskutek takiej transpozycji samo istnienie staje się
surogatem sensu i słuszności. Wszystko, cokolwiek kamera
reprodukuje, jest piękne. Zawiedzionym widokom na to, że samemu
będzie się tą biurową myszą, której przypada w udziale premiowa
podróż, odpowiadają rozczarowujące widoki dokładnie
sfotografowanych okolic, przez jakie podróż wiedzie. Nie oferuje
się Włoch, oferuje się pozór, że Włochy istnieją. Film może
pozwolić sobie na to, by Paryż, w którym młoda Amerykanka próbuje
ukoić swoje tęsknoty, przedstawić jako rozpaczliwą pustkę i tym
bezwzględniej doprowadzić panienkę do dziarskiego amerykańskiego
chłopca, którego poznać mogła nie ruszając się z domu.
Okoliczność, że rzeczy w ogóle toczą się dalej, że system nawet w
swej ostatniej fazie reprodukuje życie tych, na których się
wspiera, zamiast od razu je zlikwidować — i ta okoliczność będzie
poczytana za sens i zasługę systemu. „Tylko tak dalej” staje się
w ogóle usprawiedliwieniem ślepego trwania systemu, a nawet
usprawiedliwieniem jego nieodwołalności. Zdrowe jest to, co się
powtarza, cykl przyrody i przemysłu. Z ilustrowanych magazynów
wiecznie szczerzą zęby te same *babies*, wiecznie łoskocze
machina jazzu. Mimo całego postępu techniki przedstawiania, reguł
i specjalności, mimo gorączkowych zabiegów chleb, którym przemysł
kulturalny karmi ludzi, pozostaje kamieniem stereotypu. Przemysł
kulturalny odwołuje się do praw cyklu, do uzasadnionego
zdumienia, że matki mimo wszystko wciąż jeszcze rodzą dzieci, że
kółka wciąż jeszcze się kręcą. W ten sposób jeszcze bardziej się
uwydatnia nieodwołalny charakter stosunków. Falujące łany zbóż na
końcu filmu Chaplina o Hitlerze dezawuują antyfaszystowską
przemowę o wolności. Przypominają rozwiane wiatrem jasne włosy
niemieckiej dziewczyny sfotografowanej przez UFA na letnim
obozie. Społeczny mechanizm panowania ujmuje naturę jako zbawcze
antidotum wobec społeczeństwa — tym samym natura zostaje
wciągnięta w nieuleczalne społeczeństwo i sprzedana. Obrazowe
zapewnienie, że drzewa są zielone, niebo niebieskie, a chmury
przeciągają, sprawia, że drzewa, niebo i chmury stają się
kryptogramami kominów fabrycznych i stacji benzynowych. Natomiast
kółka i części maszyn muszą ekspresywnie błyszczeć —
zdegradowane, bo traktuje się je jako substraty duszy drzew i
chmur. W ten sposób naturę i technikę mobilizuje się przeciwko
stęchliźnie, fałszywym wspomnieniom o społeczeństwie liberalnym,
kiedy to jakoby przewalano się po dusznych, wymoszczonych pluszem
pokojach, zamiast, jak to dziś jest we zwyczaju, zażywać
aseksualnych kąpieli w odkrytych basenach, kiedy jeżdżono
psującymi się przedpotopowymi modelami Benza, zamiast z
szybkością rakiety przemieszczać się stąd, gdzie i tak się jest,
tam, gdzie nie jest inaczej. Triumf wielkich koncernów nad
inicjatywą przedsiębiorców opiewany jest przez przemysł
kulturalny jako wieczna inicjatywa przedsiębiorców. Zwalcza się
wroga, który jest już pobity — myślący podmiot. Rezurekcja
antymieszczańskiego *Hansa Sonnenstössera*^[*Hans Sonnenstössers
Höllenfahrt* — słuchowisko P. Apla, w 1937 r. na nowo
wyreżyserowane przez Gustafa Gründgensa (*przyp. tłum.*).] w
Niemczech i powodzenie, jakim cieszy się *The Life with
Father*^[Popularny amerykański serial radiowy, według sztuki
Clarence’a Daya (*przyp. tłum.*).], świadczą o identycznej
ewolucji.

\

W jednym punkcie co prawda ta wyjałowiona ideologia nie toleruje
żartów: gdy zarzucać jej brak opiekuńczej troski. „Nikomu nie
wolno głodować i marznąć; kto mimo to głoduje i marznie, idzie do
obozu koncentracyjnego” — dowcip z hitlerowskich Niemiec mógłby
widnieć jako maksyma nad portalami wszystkich przybytków
przemysłu kulturalnego. Z naiwnym sprytem zakłada stan
charakterystyczny dla społeczeństwa nowych czasów: umie ono
trafnie dobierać swoich ludzi. Każdemu gwarantuje się formalną
wolność. Nikt nie może oficjalnie ponosić odpowiedzialności za
to, co myśli. Za to każdy już wcześnie ląduje w systemie
kościołów, klubów, zrzeszeń zawodowych i innych układów,
stanowiących najczulszy instrument społecznej kontroli. Kto nie
chce się doprowadzić do ruiny, nie może wedle skali tego
instrumentu ważyć zbyt lekko. W przeciwnym razie nie nadąży za
życiem i w końcu zmarnieje. Jako że w każdej karierze, a przede
wszystkim w wolnych zawodach fachowe wiadomości z reguły
powiązane są z przepisowymi poglądami, łatwo może powstać pozór,
że liczy się tylko fachowość. W rzeczywistości do irracjonalnego
systemu planowania tego społeczeństwa należy to, że reprodukuje
on jedynie życie swoich zwolenników. Hierarchia standardów życia
odpowiada dokładnie wewnętrznym powiązaniom warstw i jednostek z
systemem. Na menedżerze można polegać, godny zaufania jest
jeszcze niski rangą urzędnik — Dagwood^[Postać z komiksu
*Blondie* (*przyp. tłum.*).] z humorystycznych broszurek i z
rzeczywistości. Kto głoduje i marznie, zwłaszcza jeśli kiedyś
miał dobre perspektywy, jest napiętnowany. Jest outsiderem, a
jeśli pominąć zbrodnię główną, bycie outsiderem jest największą
winą. W filmie ktoś taki może być w najlepszym przypadku
oryginałem, obiektem niemile pobłażliwych żartów; przeważnie bywa
*the villain*, który już przy pierwszym pojawieniu się, zanim
akcja posunie się dostatecznie daleko, zostaje jako taki
zidentyfikowany, aby ani na chwilę nie dopuścić do błędnego
wrażenia, że społeczeństwo zwraca się przeciwko ludziom dobrej
woli. W istocie wytwarza się dziś coś w rodzaju państwa dobrobytu
na wyższym poziomie. Aby bronić własnej pozycji, utrzymuje się w
ruchu gospodarkę, w której ze względu na skrajnie rozwiniętą
technikę masy własnego kraju w zasadzie zbędne są jako
producenci. Wedle ideologicznego pozoru robotnicy, właściwi
żywiciele, żywieni są przez liderów ekonomicznych. Pozycja
jednostki staje się wskutek tego niepewna. W liberalizmie biedak
uchodził za leniucha, dziś staje się automatycznie podejrzany.
Ten, o którego nie dba się z zewnątrz, ląduje w obozie
koncentracyjnym — a w każdym razie w piekle najgorszej pracy i
slumsów. Przemysł kulturalny przedstawia pozytywną i negatywną
opiekę nad tymi, którymi administruje, jako bezpośrednią
solidarność ludzi w świecie pracowitych i rzetelnych. Nikt nie
będzie zapomniany, wszędzie znajdą się sąsiedzi, społeczni
opiekunowie, doktorzy Gillespie i domorośli filozofowie z sercem
na dłoni, którzy utrwalaną społecznie nędzę za sprawą
dobrotliwych bezpośrednich interwencji odruchu przerabiają na
uleczalne przypadki pojedyncze — o ile na przeszkodzie nie stanie
osobista degrengolada nieszczęśnika. Specjalistyczne służby
zakładowe od kultywowania koleżeństwa, jakie funduje sobie dziś
dla zwiększenia produkcji każda fabryka, podporządkowują
społecznej kontroli ostatnie prywatne odruchy — właśnie przez to,
że stosunkom w zakładzie produkcyjnym nadają pozory
bezpośredniości, pozornie je reprywatyzują. Taka duchowa
*Winterhilfe* rzuca pojednawcze cienie na pasma widzialności i
słyszalności przemysłu kulturalnego, na długo nim przemysł ten z
ram fabryki przeskoczy totalitarnie na społeczeństwo. Wielcy
pomocnicy i dobroczyńcy ludzkości zaś, których naukowe
osiągnięcia pismacy przedstawiać muszą jako akty miłosierdzia,
aby wydobyć z nich pierwiastek fikcyjnych pobudek humanitarnych,
funkcjonują jako namiestnicy przywódców narodowych, którzy wszak
ostatecznie dekretują likwidację miłosierdzia i wytępiwszy
wszystkich paralityków umieją zapobiegać zarazie.

Demonstrowanie złotych serduszek to sposób, w jaki społeczeństwo
przyznaje się do powodowanych przez siebie cierpień: wszyscy
wiedzą że w tym systemie złote serca nie mogą pomóc nawet samym
sobie, i ideologia musi to uwzględniać. Przemyśl kulturalny nie
zamierza tedy po prostu ukrywać cierpienia pod osłoną
improwizowanego koleżeństwa, jego firmową ambicją jest po męsku
patrzeć cierpieniu w twarz i znosić je z na siłę zachowywanym
fasonem. Patos determinacji usprawiedliwia świat, który nie może
obyć się bez determinacji. Takie jest życie, życie jest ciężkie,
ale właśnie dlatego jest tak wspaniałe i zdrowe. Kłamstwo nie
cofa się przed tragizmem. Społeczeństwo totalne nie likwiduje
cierpień, ale rejestruje je i planuje — i podobnie postępuje
kultura masowa z tragizmem. Stąd uporczywe zapożyczanie się u
sztuki. Sztuka dostarcza tragicznej substancji, której rozrywka w
czystej postaci sama z siebie nie może zapewnić, a której
potrzebuje, by poniekąd wiernie wypełniać naczelną zasadę,
nakazującą dokładnie dublować świat zjawisk. Tragizm, przerobiony
na wkalkulowany i zaaprobowany moment świata, jest dla niej
błogosławieństwem. Chroni przed zarzutem rozmijania się z prawdą,
podczas gdy w istocie prawda ta jest z cynicznym ubolewaniem
zawłaszczana. Tragizm sprawia, że mdłe ocenzurowane szczęście
nabiera interesującego smaczku, a ów interesujący smaczek wygodny
jest w użyciu. Tragizm oferuje tym konsumentom, którzy znali
lepsze czasy w kulturze, surogat dawno zlikwidowanej głębi, a
stałym gościom odpady wykształcenia, niezbędne dla utrzymania
prestiżu. Wszystkim udziela pociechy, że i dziś możliwe są mocne,
autentyczne przeżycia i ich bezlitosne przedstawianie. Cudownie
zwarte istnienie — którego podwajanie starcza dziś za ideologię —
sprawia wrażenie tym potężniejsze, wspanialsze i bardziej
monumentalne, im gruntowniej zaprawione jest niezbędnym
cierpieniem. Przybiera wówczas aspekt losu. Tragizm sprowadzony
zostaje do groźby, iż ten, kto nie współpracuje, będzie
zniszczony, podczas gdy jego paradoksalny sens polegał kiedyś na
beznadziejnym oporze przeciwko groźbie mitu. Tragiczny los
przechodzi w sprawiedliwą karę, co zawsze było marzeniem
mieszczańskiej estetyki. Moralność kultury masowej to
zdegradowana moralność wczorajszych książeczek dla dzieci. W
produkcji pierwszej klasy zło wciela się w postać histeryczki,
która usiłuje ograbić ze szczęścia swoją trzymającą się
rzeczywistości partnerkę i w końcu sama ponosi zgoła nieteatralną
śmierć — wszystko przedstawione z nieledwie kliniczną
dokładnością. Ale tyle naukowości zdarza się jedynie na samej
górze. Na niższym poziomie koszty są niższe. Tragizmowi wybija
się zęby bez socjopsychologii. Jak każda węgiersko-wiedeńska
operetka w drugim akcie musiała zawrzeć tragiczny finał, co
trzeciemu aktowi nie pozostawiało nic prócz sprostowania
nieporozumień, tak przemysł kulturalny wyznacza tragizmowi stałe
miejsce w rutynie. Już samo jawne istnienie recepty wystarcza, by
uśmierzyć troskę, że tragizm jest nie do opanowania. *Getting
into trouble and out again* — formula dramatu w wersji gospodyni
domowej — obejmuje całą kulturę masową od najgłupszego *women
serial* aż po szczytowe osiągnięcia. Nawet najfatalniejsze
zakończenie, choćby przedtem sprawy rysowały się lepiej,
potwierdza porządek i korumpuje tragizm, gdy na przykład
nieprzepisowo zakochana kobieta okupia krótkie szczęście
śmiercią, albo gdy smutny koniec na ekranie pozwala tym jaśniej
rozbłysnąć niezniszczalności faktycznego życia. Filmowe tragedie
stają się istotnie zakładami poprawy moralnej. Widok
nieubłaganego życia i wzorowego zachowania filmowych ofiar ma
przywoływać do porządku masy, zdemoralizowane przez egzystencję w
systemie przymusu, a ucywilizowane o tyle, że na siłę wpojono im
pewne zachowania, przez które każdą szparą prześwieca wściekłość
i krnąbrny upór. Kultura zawsze przyczyniała się do poskramiania
zarówno instynktów rewolucyjnych, jak i barbarzyńskich. Kultura
uprzemysłowiona czyni jeszcze więcej. Wbija do głowy, pod jakim
warunkiem można w ogóle utrzymać się przy nieubłaganym życiu.
Jednostka powinna całe swoje zniechęcenie i obrzydzenie
wykorzystać jako siłę napędową, wydającą ją w ręce kolektywnej
władzy, która w niej owo zniechęcenie i obrzydzenie budzi.
Rozpaczliwe sytuacje, które stale nękają widza w codziennym
życiu, w odtworzeniu nie wiadomo jakim sposobem stają się
obietnicą, że wolno żyć dalej. Wystarczy zdać sobie sprawę z
własnej nicości, wystarczy podpisać kapitulację, a już tkwi się w
społecznej sieci. Społeczeństwo jest społeczeństwem desperatów, a
przeto pastwą gangsterów. W kilku najznakomitszych powieściach
niemieckich okresu przedfaszystowskiego, jak *Berlin
Alexanderplatz* i *Co dalej, szary człowieku*, tendencja ta
ujawnia się równie drastycznie jak w przeciętnym filmie i w
metodzie jazzu. W gruncie rzeczy chodzi przy tym zawsze o drwinę
mężczyzny z samego siebie. Nigdy nie stanie się ekonomicznym
podmiotem, przedsiębiorcą, właścicielem; taka możliwość została
całkowicie zlikwidowana. Samodzielne przedsiębiorstwo, którego
prowadzenie i dziedziczenie — choćby był to tylko sklepik —
wyznaczało byt mieszczańskiej rodziny i pozycję ojca, popada bez
ratunku w zależność. Wszyscy stają się najemnymi pracownikami, a
w cywilizacji najemników nie ma miejsca na — i tak wątpliwy —
autorytet głowy rodziny. Zachowanie jednostki wobec gangu, z
jakim styka się w interesach, w zawodzie czy w partii,
niezależnie od tego, czy jest, czy dopiero ma zostać jego
członkiem, gesty przywódcy wobec mas, gesty zakochanego wobec
ukochanej nabierają osobliwie masochistycznych rysów. Każdy musi
wciąż na nowo udowadniać swoje moralne kwalifikacje do istnienia
w tym społeczeństwie, toteż zachowuje się tak jak owi młodzieńcy
w trakcie ceremonii przyjmowania w poczet członków plemienia,
którzy pod razami kapłana poruszają się w kółko ze stereotypowym
uśmiechem. Egzystencja w późnym kapitalizmie jest nieustającym
rytuałem inicjacji. Każdy musi dowieść, że bez reszty
identyfikuje się z władzą, która go maltretuje. Zawiera się to w
zasadzie synkopy jazzowej, gdzie potknięcia zarazem się wyszydza
i podnosi do rangi normy. Eunuchowaty głos Croonera w radio,
przystojny kochanek bogatej dziedziczki, który w smokingu wpada
do basenu — oto wzorce dla ludzi, którzy sami mają doprowadzić
się do tego, do czego ich doprowadza — łamiąc — system. Każdy
może być taki jak wszechpotężne społeczeństwo, każdy może być
szczęśliwy, jeżeli tylko podda się, położy plackiem, wyrzeknie
roszczeń do szczęścia. W jego słabości społeczeństwo rozpoznaje
swoją siłę i coś niecoś mu z niej udziela. Brak oporu z jego
strony kwalifikuje go jako partnera godnego zaufania. W ten
sposób eliminuje się tragizm. Substancją tragizmu była kiedyś
opozycja między jednostką a społeczeństwem. Tragizm oddawał hołd
„odwadze i wolności uczucia w stosunku do potężnego wroga,
wzniosłego potwora, problemu wzbudzającego grozę”^[F. Nietzsche:
*Götzendämmerung. W: Werke*, wyd. cyt., t. 8, s. 136.]. Dziś
tragizm pochłonęła nicość owej fałszywej tożsamości społeczeństwa
i podmiotu, której groza uwidocznia się przelotnie najwyżej w
lichym pozorze tragizmu. Cud integracji, permanentny akt łaski ze
strony dysponentów, którzy gotowi są przyjąć jednostkę, jeśli ta
wyrzekła się oporu, jest znakiem faszyzmu. Zapowiada się to już w
humanitaryzmie, z jakim Döblin pozwala ocaleć swemu Biberkopfowi,
a podobnie w filmach o socjalnym zabarwieniu. Zdolność do
przemknięcia się i wymknięcia, do przetrwania własnej klęski, owa
zdolność przeskoczenia tragizmu, jest cechą nowej generacji;
przedstawiciele jej zdolni są do każdej pracy, bo proces pracy
nie dopuszcza, by za jakąkolwiek pracę odpowiadali. Przypomina to
smutną giętkość powracającego z frontu żołnierza, którego wojna
nic nie obchodziła, robotnika imającego się przygodnych zajęć,
który w końcu wstępuje do związków i paramilitarnych organizacji.
Likwidacja tragizmu potwierdza zagładę indywiduum.

W przemyśle kulturalnym indywiduum jest złudzeniem nie tylko
wskutek standaryzacji sposobów produkcji. Tolerowane jest dopóty,
dopóki nie ulega wątpliwości, że utożsamia się bezwzględnie z
tym, co ogólne. Poczynając od znormalizowanej improwizacji w
jazzie aż po oryginalną osobowość filmową, której musi zwisać
kosmyk nad czołem, aby ją za taką uznano, wszędzie panuje
pseudo-indywidualność. Indywidualny charakter sprowadza się do
tego, że to, co przypadkowe, zostaje dostatecznie nacechowane
ogólnością, by można je było zachować. Właśnie krnąbrna skrytość
albo wyszukana aparycja prezentowanego indywiduum produkowane są
seryjnie jak zamki *yale*, różniące się od siebie ułamkami
milimetrów. Szczególność jaźni jest społecznie uwarunkowanym
towarem monopolowym, udającym naturalność. Redukuje się do
wąsika, francuskiego akcentu, głębokiego tonu głosu światowej
damy, *Lubitsch touch*: do odcisków linii papilarnych na skądinąd
identycznych legitymacjach, jakimi pod presją władzy ogólności
stają się życiorysy i twarze wszystkich jednostek, od gwiazdy
filmowej po aresztantów. Pseudo-indywidualność jest warunkiem
zawłaszczenia i zneutralizowania tragizmu: tylko dzięki temu, że
indywidua nie są indywiduami, a jedynie punktami przecięcia
ogólnych tendencji, można je gładko przywrócić ogólności. Tym
samym kultura masowa odsłania fikcję, jaką od początku epoki
burżuazyjnej była forma indywiduum, i niesłusznie tylko chełpi
się ową nieczystą harmonią ogólności i szczególności. Zasada
indywiduacji zawsze była wewnętrznie sprzeczna. Po pierwsze do
indywiduacji w rzeczywistości nigdy nie doszło. Klasowa forma
samozachowania utrzymywała wszystkich na poziomie istot
gatunkowych. Każda mieszczańska postać, mimo swej odrębności i
właśnie dzięki niej, wyrażała to samo: bezwzględność
społeczeństwa konkurencji. Jednostka, na której opierało się
społeczeństwo, nosiła jego piętno; mimo swej pozornej wolności
była produktem ekonomicznej i socjalnej machiny społeczeństwa.
Władza, ilekroć potrzebowała aprobaty ze strony pokrzywdzonych
przez nią grup, powoływała się na panujące stosunki władzy.
Zarazem w toku ewolucji społeczeństwo mieszczańskie rozwijało też
indywiduum. Wbrew woli swych sterników technika doprowadziła do
tego, że ludzie z dzieci stali się osobami. Każdy taki postęp
indywiduacji odbywał się jednak kosztem indywidualności, w której
imieniu go dokonywano, i z indywiduum nie pozostało w rezultacie
nic prócz decyzji, by w każdych okolicznościach dążyć do własnego
celu. Mieszczanin, którego życie dzieli się na interesy i życie
prywatne, życie prywatne na reprezentację i intymność, intymność
na markotną wspólnotę małżeńską i gorzką pociechę zupełnej
samotności, mieszczanin skłócony ze sobą i ze wszystkimi
wirtualnie jest już nazistą, porwanym entuzjazmem i zarazem
narzekającym, albo dzisiejszym mieszkańcem wielkiego miasta,
który umie sobie wyobrazić przyjaźń już tylko jako *social
contract*, jako społeczne zetknięcie wewnętrznie nietkniętych
jednostek. Przemysł kulturalny potrafi tak skutecznie obchodzić
się z indywidualnością tylko dlatego, że w indywidualności od
początku reprodukowała się kruchość społeczeństwa. Twarze
bohaterów filmowych i osób prywatnych, przyrządzone wedle
schematów z okładek pism, rozwiewają pozory, w które i tak już
nikt nie wierzy, a miłość do owych modelowych bohaterów karmi się
tajemnym zadowoleniem, że nareszcie nie trzeba się już wysilać na
indywidualność — choć za to tym bardziej na imitację. Próżna jest
nadzieja, że wewnętrznie sprzeczna, rozpadająca się osobowość nie
może przetrwać pokoleń, że system musi się załamać na skutek
takiego psychologicznego rozdarcia, że kłamliwe podstawianie
stereotypów w miejsce indywidualności będzie dla ludzi samo z
siebie nie do zniesienia. Jedność osobowości zdemaskowana jest
jako pozór już od czasów Szekspirowskiego Hamleta. Dzisiaj
syntetycznie produkowane fizjonomie nie pamiętają już, że kiedyś
było w ogóle coś takiego jak pojęcie ludzkiego życia.
Społeczeństwo od stuleci przygotowywało się na Victora
Mature’a^[Popularny aktor (*przyp. tłum.*)] i Mickeya Rooneya.
Dokonując rozbicia, postaci te przybywają, aby dać spełnienie.

Heroizacja przeciętności jest elementem kultu tandety. Najlepiej
opłacane gwiazdy przypominają reklamy anonimowych artykułów. Nie
darmo rekrutują się często z gromady komercyjnych modelek.
Panujący smak czerpie swe ideały z reklamy, z piękna użytkowego.
Tak więc ostatecznie powiedzenie Sokratesa, że piękne jest to, co
jest użyteczne, doczekało się ironicznego spełnienia. Kino
reklamuje koncern kultury jako totalność, w radiu towary, ze
względu na które istnieją dobra kulturalne, są też zachwalane
oddzielnie. Za pięćdziesiąt miedziaków ogląda się film, który
kosztował miliony, za dziesięć kupuje się gumę do żucia, za którą
stoi majątek i umacnia się dzięki sprzedaży każdego kawałka. *In
absentia*, choć za powszechną aprobatą identyfikuje się wybrankę
legionów, nie tolerując przy tym prostytucji na tyłach. Najlepsze
orkiestry świata, które nie są najlepszymi orkiestrami świata,
dostarczane są gratis do domu. Wszystko to przypomina szyderczo
krainę pieczonych gołąbków, tak jak wspólnota narodowa przypomina
wspólnotę ludzką. Dla każdego coś miłego. Przemysł kulturalny
dawno już podchwycił konstatację prowincjusza, który wybrał się
do starego berlińskiego Metropoltheater: niesłychane, czego to
ludzie nie potrafią zrobić za pieniądze, co więcej — ta
konstatacja stała się substancją produkcji. Produkcja ta nie
tylko triumfalnie chełpi się, że jest możliwa, ale wręcz jest
samym tym triumfem. *Show* to pokazywanie, co się ma i może. Do
dziś jest jarmarkiem tyle że nieuleczalnie chorym na kulturę. Na
jarmarku ludzie zwabieni głosem zachwalacza pokonywali
rozczarowanie dzielnym uśmiechem, w końcu wiedzieli od początku,
co ich czeka — i podobnie widz wyrozumiale odnosi się do
instytucji kina. Wraz z tandetą seryjnych produktów *de luxe* i
ich uzupełnieniem, uniwersalnym oszustwem, toruje sobie drogę
przemiana towarowego charakteru samej sztuki. Nowością jest nie
to, że sztuka jest towarem, ale że sumiennie się do tego
przyznaje, że odrzeka się swej autonomii, że z dumą staje w
szeregu dóbr konsumpcyjnych — dopiero to ma posmak nowości.
Sztuka jako wydzielona dziedzina możliwa była tylko jako sztuka
mieszczańska. Nawet jej wolność jako negacja społecznej celowości
sprzężona jest z założeniami gospodarki towarowej: stanowi atut
na rynku. Czyste dzieła sztuki, które samą swą autonomią negują
towarowy charakter społeczeństwa, były zawsze zarazem towarami:
aż do osiemnastego wieku, póki opieka zleceniodawcy chroniła
artystów przed rynkiem, były natomiast podporządkowane
zleceniodawcy i jego celom. Bezcelowość wielkich dzieł sztuki
nowszych czasów wynika z anonimowości rynku. Wymogi rynku są tak
wielorako zapośredniczone, że artysta zwolniony jest — oczywiście
tylko do pewnego stopnia — od określonych obciążeń, ponieważ jego
autonomii, tylko tolerowanej, towarzyszył na przestrzeni całej
mieszczańskiej historii moment nieprawdy, który w końcu
przerodził się w społeczną likwidację sztuki. Śmiertelnie chory
Beethoven, który odrzuca powieść Waltera Scotta z okrzykiem:
„Facet pisze dla pieniędzy!”, a zarazem przy spieniężaniu
ostatnich kwartetów, skrajnie nie liczących się z rynkiem, sam
okazuje się doświadczonym i upartym biznesmenem, stanowi
najwspanialszy przykład jedności przeciwieństw rynku i autonomii
w sztuce mieszczańskiej. Ofiarą ideologii padają właśnie ci,
którzy zakrywają tę sprzeczność, miast świadomie podjąć ją we
własnej produkcji, jak Beethoven, który improwizacją wyrażał
wściekłość z powodu utraconych groszy, a metafizyczne „Tak Musi
Być”, które stara się estetycznie znieść presję świata w ten
sposób, że bierze ją na siebie, zaczerpnął od gospodyni
domagającej się pieniędzy. Zasada idealistycznej estetyki,
celowość bez celu, jest odwróceniem schematu, jakiemu społecznie
podlega mieszczańska sztuka: bezcelowości dla celów,
dekretowanych przez rynek. Wreszcie w wymogu rozrywki i
odprężenia cel pożarł królestwo bezcelowości. Gdy zaś roszczenie
waloryzacji sztuki staje się totalne, zapowiada to już
przesunięcie w wewnętrznej strukturze ekonomicznej towarów
kulturalnych. Mianowicie pożytek, jaki ludzie w antagonistycznym
społeczeństwie obiecują sobie po dziele sztuki, to w znacznej
mierze samo istnienie czegoś bezużytecznego, które wszak wskutek
pełnego podporządkowania zasadzie użyteczności ulega likwidacji.
Gdy dzieło sztuki całkowicie dostosowuje się do zapotrzebowania,
z góry dokonuje oszustwa wobec ludzi którym miało ofiarować
wyzwolenie od zasady użyteczności. To, co można by nazwać
wartością użytkową w recepcji dóbr kulturalnych, zostaje
zastąpione przez wartość wymienną, miejsce użycia i radości
zajmuje asystowanie przy czymś i bycie poinformowanym, przyrost
prestiżu wypiera znawstwo. Konsument staje się ideologią
przemysłu rozrywkowego, którego instytuacjom nie jest w stanie
się wymknąć. Trzeba oglądać Mrs. Miniver, tak jak trzeba abonować
„Life” i „Time”. Wszystko postrzega się tylko w aspekcie
przydatności do czegoś innego, jakkolwiek mgliście by się to coś
innego rysowało. Wszystko ma wartość tylko o tyle, o ile może być
wymienione, a nie dlatego, że samo czymś jest. Wartość użytkowa
sztuki, jej byt, uchodzi za fetysz, a fetysz, jej społeczna
ocena, traktowana fałszywie jako ranga dzieł sztuki, staje się
jedyną wartością użytkową sztuki, jedyną jakością, jakiej się
zażywa. W ten sposób towarowy charakter sztuki rozpada się
właśnie wtedy, gdy się w pełni realizuje. Sztuka staje się
rodzajem towaru, znormalizowanym, zawłaszczonym, dostosowanym do
produkcji przemysłowej, sprzedajnym i funkcjonalnym, ale
towar-sztuka, który polegał na tym, ze dawał się sprzedawać,
będąc zarazem niesprzedajnym, staje się pozornie niesprzedajny z
chwilą, gdy interes jest już nie tylko jego intencją, ale jego
jedyną zasadą. Toscanini przez radio jest poniekąd niesprzedajny.
Słucha się go gratis, a zarazem do każdego dźwięku symfonii
dodana jest wzniosła reklama, że oto symfonia nie jest przerywana
reklamami — *this concert is brought to you as a public service*.
Numer taki jest możliwy pośrednio dzięki zyskom wszystkich
zjednoczonych fabrykantów samochodów i mydła, z których opłat
utrzymują się stacje, i naturalnie także dzięki zwiększonym
obrotom przemysłu elektrotechnicznego, produkującego odbiorniki.
Radio, postępowe późne dziecko kultury masowej, wyciąga
konsekwencje, na jakie filmowi chwilowo nie pozwala jego
pseudo-rynek. Techniczna struktura komercyjnego radia uodpornia
je na liberalne odchylenia, na które przemysł filmowy na własnym
poletku jeszcze może sobie pozwalać. Radio jest przedsiębiorstwem
prywatnym, które reprezentuje już suwerenną całość, i o tyle
wyprzedza inne pojedyncze koncerny. Chesterfield to tylko
narodowy papieros, ale radio to narodowa tuba. Totalnie wciągając
produkty kulturalne w sferę towarową radio rezygnuje z tego, by
swoje produkty kulturalne podsuwać ludziom jako towary. Radio w
Ameryce nie ściąga od publiczności żadnych opłat. Dzięki temu
zyskuje złudną formę bezinteresownego, ponadpartyjnego
autorytetu, jak stworzonego na potrzeby faszyzmu. Radio w
stosunkach faszystowskich staje się uniwersalną paszczą Wodza; w
ulicznych megafonach jego głos przechodzi w paniczne wycie
alarmowych syren, od których i tak trudno odróżnić nowoczesną
propagandę. Sami narodowi socjaliści wiedzieli, że radio nadaje
kształt ich sprawie, tak jak prasa drukarska nadała kształt
reformacji. Wymyślona przez socjologów religii metafizyczna
charyzma Wodza okazała się ostatecznie tylko wszechobecnością
jego przemówień radiowych, demonicznie parodiującą wszechobecność
boskiego ducha. Monumentalny fakt, że przemówienie wszędzie
dociera, zastępuje jego treść, podobnie jak dobrodziejstwo
transmisji Toscaniniego wypiera jej treść, symfonię. Prawdziwego
sensu symfonii nie zdoła już pojąć żaden słuchacz, zaś
przemówienie Wodza i tak jest kłamstwem. Ustanowienie ludzkiego
słowa jako absolutu, fałszywe przykazanie, to immanentna tendencja
radia. Rekomendacja staje się komendą. Zachwalanie identycznych
towarów pod różnymi nazwami firmowymi, naukowo ugruntowana
pochwała środka przeczyszczającego, wygłaszana tłustym głosem
spikera pomiędzy uwerturą *Traviaty* i *Rienzi*, jest nie do
wytrzymania już z racji swej niezręczności. Przesłonięty pozorami
możliwości wyboru dyktat produkcji — poszczególne reklamy — może
oto nareszcie przejść w jawne komendy Wodza. W społeczeństwie
faszystowskich gangsterów, którzy porozumieli się w kwestii, co
ze społecznego produktu przydzielić trzeba narodom dla
zaspokojenia niezbędnych potrzeb, anachronizmem wydawałoby się
zachęcać do używania określonego mydła w proszku. Wódz zarządza
nowocześniej, bez ceremonii, zarówno losem ofiar, jak
zaopatrzeniem ludności w tandetę.

Już dzisiaj przemysł kulturalny podsuwa opornej publiczności
dzieła sztuki, podobnie jak hasła polityczne, odpowiednio
przyrządzone, po zaniżonych cenach, ich konsumowanie zostaje
masom udostępnione jak parki publiczne. Dzieła sztuki zatraciły
autentyczny charakter towarów, ale nie znaczy to, że w życiu
wolnego społeczeństwa zostały zniesione, lecz — że runęła
ostatnia zapora chroniąca je przed stoczeniem się do poziomu dóbr
kulturalnych. Zniesienie przywileju wykształcenia i zastąpienie
go sprzedażą wykształcenia nie powoduje napływu mas w obszary,
które przedtem przed nimi zamykano, ale służy, w istniejących
warunkach społecznych, właśnie rozkładowi wykształcenia,
postępowi barbarzyńskiej anarchii. Kto w dziewiętnastym wieku i
na początku dwudziestego wydawał pieniądze, aby obejrzeć dramat
lub wysłuchać koncertu, okazywał imprezie co najmniej tyle samo
szacunku, co wydanym pieniądzom. Mieszczanin, który chciał coś z
tego mieć, starał się niekiedy jakoś ustosunkować do dzieła.
Świadczy o tym tak zwana literatura wprowadzająca do
Wagnerowskich dramatów muzycznych i komentarze do *Fausta*.
Dopiero w ten sposób dzieła sztuki nadają biografii poloru i mają
praktyczne skutki, których się dziś od nich wymaga. Nawet w
czasach wczesnego rozkwitu biznesu wartość użytkowa nie była
zwykłym dodatkiem do wartości wymiennej, ale ceniona była i
rozwijana jako warunek tej ostatniej i w wymiarze społecznym
wyszło to dziełom sztuki na dobre. Sztuka trzymała mieszczaństwo
na pewien dystans dopóty, dopóki była droga. Otóż to się
skończyło. Niczym nie ograniczona, nie zapośredniczona żadnymi
pieniędzmi bliskość sztuki wobec tych, którzy wystawieni są na
jej działanie, dopełnia procesu wyobcowania i upodobnia wzajem do
siebie obie strony pod znakiem triumfującej przedmiotowości.
Przemysł kulturalny powoduje zanik tak krytyki, jak respektu:
schedę po krytyce przejmuje mechaniczna ekspertyza, schedę po
respekcie — obdarzony krótką pamięcią kult znakomitości. Dla
konsumentów nic nie jest już drogie. Wyczuwają oni jednak, że im
mniej cała rzecz kosztuje, tym mniej zostają obdarowani. Podwójna
nieufność wobec kultury tradycyjnej jako ideologii miesza się z
nieufnością wobec kultury uprzemysłowionej jako oszustwa.
Zredukowane do rangi dodatku, zdeprawowane dzieła sztuki są przez
uszczęśliwianych nimi konsumentów potajemnie odrzucane razem z
tandetą, z jaką zrównuje je medium. Konsumenci mogą cieszyć się,
że jest tyle do oglądania i słuchania. Właściwie wszystko można
mieć. *Screenos*^[Konkursy dla widzów, organizowane w przerwach
między spektaklami (*przyp. tłum.*)] i wodewile w kinie, konkursy
dla specjalistów od zapamiętywania kawałków muzycznych, darmowe
zeszyty seryjnych wydawnictw, premie i prezenty, ofiarowywane
słuchaczom określonych programów radiowych, to nie tylko
akcydensy, lecz kontynuacja tego, co dzieje się z samymi
produktami kulturalnymi. Symfonia staje się nagrodą za słuchanie
radia, a gdyby technika miała swoją własną wolę, film dostarczany
byłby do mieszkań na wzór radia. Film zmierza w kierunku
*commercial system*. Telewizja wskazuje drogę ewolucji, która
łatwo mogłaby zepchnąć Warner Brothers na niewątpliwie niemiłe im
pozycje uprawianej kameralnie muzyki i konserwatyzmu w kulturze.
System nagród tymczasem pozostawił trwałe ślady w zachowaniu
konsumentów. Z chwilą, gdy kultura przedstawia się jako dodatek,
którego prywatna i społeczna użyteczność co prawda nie ulega
wątpliwości, jej recepcja sprowadza się do wychwytywania szans.
Konsumenci cisną się ze strachu, żeby czegoś nie przegapić. Czego
— nie wiadomo, ale szansę ma tylko ten, kto sam się nie wyklucza.
Faszyzm zaś spodziewa się, że wytrenowanych przez przemysł
kulturalny odbiorców premii przerobi na swoją regularną świtę
przymusową.

\

Kultura to paradoksalny towar. Podporządkowana jest do tego
stopnia prawu wymiany, że sama już wymianie nie podlega; tak bez
reszty sprowadza się do użyteczności, że nie można jej już
używać. Jakoż zlewa się z reklamą. Im bardziej bezsensowna wydaje
się reklama w sytuacji, gdy i tak rządzi monopol, tym bardziej
staje się wszechpotężna. Motywy są natury ekonomicznej. Jest aż
nadto pewne, że można by się obyć bez całego przemysłu
kulturalnego, zbyt wiele przesytu i apatii wytwarza on wśród
konsumentów. Sam przez się niewiele może na to poradzić. Reklama
jest jego eliksirem życia. Ponieważ jednak produkt kulturalny
nieustannie redukuje przyjemność, jaką obiecuje jako towar, do
gołej obietnicy, w końcu zbiega się z reklamą, której potrzebuje
z racji swej własnej jałowości. W społeczeństwie konkurencji
społeczna funkcja reklamy polegała na tym, by zorientować nabywcę
w ofercie rynku, ułatwiać wybór, a co prężniejszym nieznanym
dostawcom ułatwić dotarcie z towarem do właściwych ludzi. Reklama
kosztowała, ale także oszczędzała pracy. Dziś, gdy epoka wolnego
rynku dobiega końca, w reklamie oszańcowuje się panowanie
systemu. Reklama umacnia więź, łączącą konsumentów z wielkimi
koncernami. Tylko ten, kto może na bieżąco płacić kolosalne sumy,
jakie pobierają agencje reklamowe, a przede wszystkim samo radio,
a więc ten, kto i tak już należy albo uchwałą kapitału bankowego
i przemysłowego zostaje dokooptowany, może w ogóle wystąpić na
pseudo-rynku jako sprzedawca. Koszty reklamy, które w końcu i tak
spływają na powrót do kieszeni koncernów, oszczędzają
kłopotliwego wyniszczania niepożądanych outsiderów; są gwarancją,
że klika miarodajnych pozostanie w swoim towarzystwie; podobnie
uchwały rady gospodarczej w totalitarnym państwie kontrolują
otwieranie i dalszą działalność zakładów przemysłowych. Reklama
jest dziś zasadą negatywną, szlabanem: wszystko, co nie nosi jej
pieczątki, jest gospodarczo podejrzane. Wszechogarniająca reklama
nie jest bynajmniej konieczna, by ludzie poznali artykuły, do
których i tak ogranicza się oferta. Reklama służy zbytowi tylko
pośrednio. Zlikwidowanie bieżącej praktyki reklamowej przez
poszczególną firmę oznacza utratę prestiżu, w istocie jest
wykroczeniem przeciwko dyscyplinie, jaką miarodajna klika narzuca
swoim członkom. W czasie wojny nadal reklamuje się towary,
których już nie ma na rynku, wyłącznie dla zademonstrowania
potęgi przemysłu. Bardziej niż powtarzanie nazw liczy się wówczas
subwencjonowanie ideologicznych mediów. Gdy pod presją systemu
każdy produkt posługuje się techniką reklamy, wkracza ona do
idiomu, do „stylu” przemysłu kulturalnego. Jej zwycięstwo jest
tak zupełne, że w kluczowych miejscach nie musi już być
ostentacyjne: monumentalne budowle największych potentatów,
skamieniałe reklamy w świetle reflektorów, są wolne od reklam,
ewentualnie u szczytu prezentują spokojnie lśniące, wyższe nad
samochwalstwo inicjały firmy. Natomiast te z
dziewiętnastowiecznych budynków, którym udało się przeżyć, a
których architektura wstydliwie ujawnia swój konsumpcyjny
charakter, cele mieszkalne — te budynki obwieszone są od parteru
po dach plakatami i transparentami; krajobraz staje się już tylko
tłem dla wywieszek i znaków. Reklama staje się po prostu sztuką,
z jaką utożsamiał ją świadomy rzeczy Goebbeles, staje się *l’art
pour l’art*, reklamą samą dla siebie, czystym przedstawieniem
potęgi społeczeństwa. W miarodajnych amerykańskich magazynach
„Life” i „Fortune” pobieżne spojrzenie zaledwie zdoła odróżnić
obrazek i tekst reklamowy od części redakcyjnych. Od redakcji
pochodzi entuzjastyczny i bezpłatny fotoreportaż o życiu
prominenta i stosowanych przezeń zabiegach kosmetycznych, co
owemu prominentowi przysparza wielbicieli, podczas gdy strony
anonsów bazują na tak rzeczowych i życiowych zdjęciach i danych,
że ucieleśniają wciąż niedościgły dla części redakcyjnej ideał
informacji. Każdy film jest zapowiedzią następnego filmu, który
ponownie obiecuje złączyć tę samą parę bohaterów pod tym samym
egzotycznym słońcem: kto się spóźnia, nie wie, czy ogląda dopiero
zapowiedź, czy już rzecz samą. Dla przemysłu kulturalnego
charakterystyczna jest technika montażu, syntetyczne, sterowane
wytwarzanie produktów, metoda fabryczna nie tylko w studiu
filmowym, ale wirtualnie także przy kompilowaniu tandetnych
biografii, powieści reportażowych i szlagierów — wszystko to z
góry nadaje się do reklamy: z chwilą, gdy pojedynczy moment jest
wymienny, funkcjonalny, również technicznie wyobcowany w stosunku
do wszelkich kontekstów sensu, może służyć także celom
zewnętrznym wobec dzieła. Efekt, trick, wyizolowany i powtarzalny
szczegół zawsze służyły reklamowaniu towarów, a dziś każde
powiększone zdjęcie aktorki filmowej stało się reklamą jej
nazwiska, każdy szlagier to już *plug*^[Krótka pochwalna
wypowiedź o książce, płycie itp. podawana przez radio dla celów
reklamowych (*przyp. tłum.*)] własnej melodii. Reklama i przemysł
filmowy zlewają się zarówno pod względem technicznym, jak
ekonomicznym. W obu dziedzinach to samo pojawia się w
niezliczonych miejscach, a mechaniczna repetycja tego samego
produktu kulturalnego sama w sobie jest repetycją jego sloganu
propagandowego. W obu dziedzinach nakaz skuteczności zmienia
technikę w psychotechnikę, w metodę oddziaływania na ludzi. W obu
dziedzinach liczą się te same normy: produkt ma uderzać,
zaskakiwać, a zarazem sprawiać wrażenie swojskości, ma być lekki,
ale zapadać w pamięć, ma być wyrafinowany, ale prosty; chodzi o
to, by zawładnąć klientem, uważanym za roztargnionego albo
opornego.

Sam język przyczynia się już do nadania kulturze charakteru
reklamy. Gdy mianowicie język roztapia się w informacji, gdy
słowa przestają być substancjalnymi nośnikami znaczeń, a stają
się bezjakościowymi znakami, gdy coraz czyściej i przezroczyściej
komunikują zamierzone treści, tym bardziej stają się
nieprzejrzyste. Demitologizacja języka, jako element całego
procesu oświecenia, obraca się z powrotem w magię. Kiedyś słowo i
treść łączyły się ze sobą jako wielkości odrębne i niewymienne.
Pojęcia takie jak melancholia, dzieje, a nawet życie,
rozpoznawane były w słowach, które je wyodrębniały i
przechowywały. Postać słowna konstytuowała je i zarazem
odzwierciedlała. Stanowczy rozdział, który brzmienie słowne
uznaje za przypadkowe, a przyporządkowanie do przedmiotu za
arbitralne, kładzie kres zabobonnemu mieszaniu słowa i rzeczy.
Gdy ustalona sekwencja liter wyrasta ponad korelację i staje się
wydarzeniem, ów naddatek traktuje się jako niejasny i skazuje na
wygnanie w domenę słownej metafizyki. Tym samym jednak słowo,
które ma już tylko oznaczać, a nie znaczyć, jest tak uwiązane do
rzeczy, że kamienieje w formułkę. Dotyczy to w równej mierze
języka i przedmiotu. W słowie nie dane jest już doświadczenie
przedmiotu, oczyszczone słowo eksponuje przedmiot jako przypadek
abstrakcyjnego momentu, a wszystko inne, w imię bezwzględnej
jasności odcięte od ekspresji, której odtąd już nie ma, zanika
także w rzeczywistości. Lewy Skrzydłowy w piłce nożnej, Czarna
Koszula, Hitlerjunge *etc*. to już tylko nazwy i nic więcej.
Jeżeli przed racjonalizacją słowo wraz z tęsknotą pobudzało też
kłamstwa, to słowo zracjonalizowane stało się gorsetem krępującym
raczej tęsknotę niż kłamstwo. Ślepota i niemota danych, do jakich
pozytywizm redukuje świat, przechodzą na sam język, który
ogranicza się do rejestrowania danych. Same oznaczenia stają się
nieprzejrzyste, zyskują siłę rażenia, moc przyciągania i
odrzucania, która upodobnia je do tego, co jest ich skrajnym
przeciwieństwem: do czarnoksięskiej formuły. Znowu działają jako
pewnego rodzaju praktyki magiczne — na przykład gdy w studio
według statystycznych doświadczeń wymyśla się nazwisko divy, gdy
ustroje opiekuńcze opatruje się odstraszającymi określeniami
tabu, w rodzaju „biurokraci” albo „intelektualiści” gdy podłość
chroni się pod swojskim mianem. Zresztą nazwa, z którą głównie
wiążą się magiczne praktyki, podlega dziś swoistej chemicznej
przemianie. Przeistacza się w arbitralne i funkcjonalne
określenia, których działanie jest wprawdzie obliczalne, ale
właśnie dlatego samowładne dokładnie tak samo jak działanie
archaicznych nazw. Imiona, pozostałości czasów archaicznych,
zostały zaktualizowane, gdyż albo stylizuje się je na marki
reklamowe — w przypadku gwiazd filmowych również nazwiska są
imionami — albo kolektywnie standaryzuje. Mieszczańskie nazwisko,
nazwisko rodowe, które nie było znakiem towaru, ale
indywidualizowało nosiciela przez odniesienie do jego
prehistorii, brzmi dziś staroświecko. Wywołuje u Amerykanów
swoiste zakłopotanie. Aby zatuszować niewygodny dystans w
stosunkach międzyludzkich, Amerykanie zowią się Bob albo Harry,
przedstawiają się jako funkcjonalne elementy zespołu. Ten zwyczaj
sprowadza stosunki między ludźmi do braterstwa publiczności
sportowej, które chroni przed prawdziwym braterstwem.
Sygnifikacja, jedyne, na co semantyka pozwala słowu, spełnia się
w sygnalizowaniu. Słowa stają się tym bardziej sygnałami, im
szybciej modele językowe są odgórnie puszczane w obieg. Ludowe
pieśni nazwano — słusznie lub niesłusznie — upadłym tworem
kultury warstw wyższych, ale w każdym razie pieśni te przyjmowały
swą popularną postać w toku długiego i wielorako
zapośredniczonego procesu doświadczeń. Natomiast
rozpowszechnianie *popular songs* dokonuje się błyskawicznie.
Amerykańskie wyrażenie *fad* na określenie epidemicznie
występujących mód, wzniecanych zresztą przez skoncentrowane
potęgi gospodarcze, wyodrębniło ten fenomen na długo nim
wytyczanie aktualnych linii generalnych w kulturze dostało się w
ręce totalitarnych szefów reklamy. Gdy niemieccy faszyści lansują
przez megaforny wyrażenie *untragbar* (nie do zniesienia),
następnego dnia mówi tak cały naród. Wedle tego samego schematu
narody, przeciwko którym kierował się niemiecki *Blitzkrieg*,
przyjęły to słowo do swego żargonu. Powszechne powtarzanie
określeń dotyczących podejmowanych środków i decyzji sprawia, że
stają się one swojskie, tak jak w czasach wolnego rynku
wszechobecność nazwy towaru zwiększała zbyt. Ślepe i szybko się
rozszerzające powtarzanie wyznaczonych słów łączy reklamę z
totalitarnym hasłem. Warstwa doświadczenia, która sprawiała, że
słowa należały do ludzi, którzy nimi mówili, została
zlikwidowana, a język śpiesznie przyswajany nabiera chłodu,
dotychczas znamionującego jedynie słupy ogłoszeniowe i kolumny
anonsów w gazetach. Mnóstwo ludzi używa słów i zwrotów, których
albo w ogóle już nie rozumie, albo którymi posługuje się tylko
według ich behawiorystycznej wartości, niczym znakami ochronnymi,
które ostatecznie tym silniej przywierają do przedmiotów, im
mniej postrzegany jest ich sens językowy. Minister oświaty mówi z
całkowitą ignorancją o dynamicznych siłach, a szlagiery śpiewają
nieprzerwanie o *réverie* i *rhapsody*, i w zabiegach o
popularność stawiają właśnie na magię niezrozumiałości,
podniecający dreszczyk wyższych sfer. Inne stereotypy, jak
*memory*, są jeszcze w pewnej mierze rozumiane, ale odrywają się
od doświadczenia, które mogłoby wypełnić je treścią. Tkwią w
języku mówionym jak enklawy. W niemieckim radiu Flescha i Hitlera
rozpoznać je można po afektowanej niemczyźnie spikera, który
deklamuje narodowi „Do usłyszenia” albo „Tu mówi Hitlerjugend”
czy zgoła „Führer” w tonacji przejmowanej potem przez miliony. W
takich zwrotach przecięta zostaje ostatnia więź między
zasiedziałym doświadczeniem a językiem, więź, która w
dziewiętnastym wieku działała jeszcze jednająco w dialekcie.
Redaktorowi, który dzięki elastycznej postawie awansował na
stanowisko *schriftleitera*^[Obco brzmiące słowo *Redakteur*
zostało przez nazistów zastąpione słowem *Schriftleiter* (*przyp.
tłum.*).], niemieckie słowa kamienieją pod ręką w obce. Po każdym
słowie można rozpoznać, jak dalece zostało przez faszystowską
wspólnotę narodową zepsute. Z czasem jednak język ten ogarnia
wszystko, staje się totalitarny. W słowach nie można już
dosłyszeć gwałtu, jaki im zadano. Spiker radiowy nie musi mówić
nienaturalnie; więcej, nie może być tak, by jego wymowa różniła
się gatunkowo od wymowy podległej mu grupy słuchaczy. Za to język
i gestykulacja słuchaczy i widzów aż po niuanse, niedostępne
dotąd żadnej metodzie eksperymentalnej, przesycone są schematami
przemysłu kulturalnego silniej niż kiedykolwiek. Przemysł
kulturalny przejął dziś cywilizacyjną schedę po demokracji
pionierów i przedsiębiorców, gdzie wyczucie duchowych odrębności
też nie było zbyt subtelnie rozwinięte. Wszyscy mogą swobodnie
tańczyć i oddawać się uciechom, tak jak — skoro religia uległa
historycznej neutralizacji — mogą swobodnie przystępować do
niezliczonych sekt. Ale wolność w wyborze ideologii, która zawsze
odbija przymus ekonomiczny, okazuje się we wszystkich dziedzinach
wolnością do zawsze tego samego. Sposób, w jaki młoda dziewczyna
umawia się na obowiązkową randkę, i sposób, w jaki ją odbywa, ton
głosu w telefonie i w najbardziej intymnych sytuacjach, dobór
słów w rozmowie, ba — całe jej życie wewnętrzne, poszufladkowane
wedle porządkujących pojęć podupadłej psychologii głębi, świadczy
o usiłowaniu, by z samej siebie uczynić sprawny aparat, aż po
instynktowne odruchy odpowiadający modelowi prezentowanemu przez
przemysł kulturalny. Najbardziej intymne reakcje ludzi są w
stosunku do samych ludzi tak urzeczowione, że idea czegoś
charakterystycznego istnieje już tylko w postaci skrajnie
abstrakcyjnej: *personality* nie oznacza bodaj nic prócz
olśniewających zębów i wolności od spoconych pach oraz emocji.
Oto triumf reklamy w przemyśle kulturalnym: przymusowy mimetyzm
konsumenta względem demaskowanych zarazem towarów kulturalnych.
