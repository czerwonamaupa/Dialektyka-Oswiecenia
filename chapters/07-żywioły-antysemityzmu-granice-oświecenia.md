# Żywioły antysemityzmu [Granice oświecenia]{.subtitle} #

[Ⅰ]{.section}

Antysemityzm jest dziś dla jednych kluczowym zagadnieniem
ludzkości, dla innych — zasłoną dymną. Według faszystów Żydzi nie
są mniejszością, ale anty-rasą, zasadą negatywną jako taką; od
ich wytępienia zależeć ma szczęście świata. Teza skrajnie
przeciwna głosi, że Żydzi, nie mający żadnych znamion narodowych
albo rasowych, stanowią pewną grupę wyróżniającą się
przekonaniami religijnymi i tradycją, niczym ponadto. Żydowskie
znaki szczególne odnoszą się do Żydów ze Wschodu, w każdym razie
do Żydów nie całkiem zasymilowanych. Obie doktryny są zarazem
prawdziwe i fałszywe.

Doktryna pierwsza jest prawdziwa w tym sensie, że faszyzm uczynił
ją prawdziwą. Żydzi są dziś grupą, która tak praktycznie, jak
teoretycznie przyciąga wolę niszczenia, wolę, którą fałszywy
porządek społeczny produkuje sam z siebie. Przez zło absolutne
Żydzi napiętnowani są jako zło absolutne. O tyle rzeczywiście są
narodem wybranym. W sytuacji, gdy panowanie z ekonomicznego
punktu widzenia stało się zbędne, Żydzi zdefiniowani są jako
absolutny przedmiot panowania, jedyny, który ma jeszcze mu
podlegać. Robotnikom, o których wszak ostatecznie chodzi, nikt ze
zrozumiałych powodów nie mówi tego wprost; Murzynów trzyma się
tam, gdzie ich miejsce, ale Żydów trzeba uprzątnąć z powierzchni
ziemi, i w sercach wszystkich potencjalnych faszystów wszystkich
krajów apel, by tępić Żydów jak robactwo, znajduje oddźwięk. W
wizerunku Żyda, jaki narodowcy roztaczają przed światem, wyraża
się ich własna istota. Pożądają wyłącznego posiadania,
zawłaszczenia, władzy bez granic, za wszelką cenę. Żyd, obarczony
ich winą, wyszydzony jako Król, zostaje przybity do krzyża — w
ten sposób faszyści bez końca powtarzają ofiarę, w której moc nie
umieją wierzyć.

Druga teza, liberalna, jest prawdziwa jako idea. Zawiera obraz
społeczeństwa, w którym furia już się nie reprodukuje i nie szuka
właściwości, które mogłyby ją zaktywizować. Ale teza liberalna,
zakładająca, że jedność ludzi zasadniczo już się zrealizowała,
działa na rzecz apologii istniejącego stanu rzeczy. Usiłowanie,
by przez politykę mniejszościową i demokratyczną strategię
odwrócić skrajne niebezpieczeństwo, jest dwuznaczna jak defensywa
ostatnich mieszczańskich liberałów. Ich bezsilność przyciąga
wrogów bezsilności. Żydzi, jako byt i zjawisko, kompromitują
istniejącą ogólność przez niedostateczne dostosowanie. Uporczywe
trwanie przy własnym porządku życia ustawiło ich w niepewnym
stosunku wobec tego porządku życia, który dziś dominuje.
Oczekiwali, że porządek ten ich utrzyma, choć sami go nie
opanowali. Ich relację do narodów panujących wyznaczało pożądanie
i lęk. Ilekroć zaś wyrzekali się tego, co różniło ich od typu
dominującego, jako arywiści przybierali w zamian chłodną, stoicką
postawę, jaką społeczeństwo do dziś narzuca ludziom. Dialektyczny
splot oświecenia i panowania, dwoisty stosunek postępu do
okrucieństwa i wyzwolenia — z czym Żydzi stykali się u wielkich
oświecicieli i w demokratycznych ruchach ludowych — przejawia się
także w charakterze samych zasymilowanych. Oświecone panowanie
nad sobą, z jakim przystosowani Żydzi przezwyciężali w sobie
przykre pamiątki czasów, kiedy sami byli pod panowaniem innych,
niejako drugie obrzezanie, wyrwało ich z własnej, zwietrzałej
wspólnoty i bez reszty popchnęło ku nowożytnemu mieszczaństwu,
które tymczasem cofało się niepowstrzymanie do gołego ucisku,
przekształcało się w stuprocentową rasę. Rasa to nie — jak chcą
narodowcy — bezpośrednio naturalny charakter szczególności. Rasa
to raczej redukcja do naturalności, do nagiej przemocy, do
upartego partykularyzmu, który w istniejącym stanie rzeczy jest
właśnie ogólnością. Dziś rasa to samoutwierdzenie się
mieszczańskiego indywiduum, zintegrowanego w barbarzyńskim
kolektywie. Liberalni Żydzi, którzy opowiadali się za harmonią
społeczeństwa, musieli w końcu zaznać jej na własnej skórze jako
harmonii wspólnoty narodowej. Sądzili, że to dopiero antysemityzm
wypacza porządek, podczas gdy w rzeczywistości porządek ten nie
może istnieć bez wypaczania ludzi. Prześladowanie Żydów, jak
prześladowanie w ogóle, jest nieodłącznym elementem tego
porządku. Jego istotą, choćby w niektórych epokach głęboko
ukrytą, jest przemoc, która dziś się ujawnia.

[Ⅱ]{.section}

Antysemityzm jako ruch ludowy był zawsze tym, co jego podżegacze
lubili zarzucać socjaldemokratom: brutalnym zrównywaniem. Tym,
którzy nie mają żadnej władzy rozkazodawczej, ma powodzić się
równie źle jak ludowi. Od niemieckiego urzędnika po Murzynów w
Harlemie, zachłanni prześladowcy w gruncie rzeczy zawsze
wiedzieli, że na koniec sami nic z tego nie będą mieli prócz
radości, że inni też już nic nie mają. Aryzacja mienia
żydowskiego, na czym skorzystali przede wszystkim prominenci, nie
przyniosła bodaj masom w III Rzeszy więcej pożytków niż Kozakom
nędzne łupy, zgarniane w splądrowanych dzielnicach żydowskich.
Realną korzyścią było częściowe zdemaskowanie ideologii. Jeżeli
ekonomiczna daremność panaceum, proponowanego przez narodowców,
czyni je tym bardziej atrakcyjnym, to okoliczność ta ujawnia jego
prawdziwą naturę: owo panaceum nie pomaga ludziom, lecz ich
pędowi do destrukcji. Właściwy zysk, na który liczy ten czy ów
członek wspólnoty narodowej, to usankcjonowanie jego furii przez
kolektyw. Im mniej innych rezultatów, tym bardziej uporczywie,
wbrew lepszej wiedzy, będzie się trzymał ruchu. Antysemityzm
okazał się odporny na argument nieopłacalności. Dla ludu
antysemityzm jest luksusem.

Jego użyteczność dla celów panowania jest oczywista. Antysemityzm
odwraca uwagę, jest tanim środkiem przekupstwa, ustanawia
terroryzujący przykład. Czcigodni gangsterzy utrzymują go, a
niegodni uprawiają. Kształt ducha, społeczna i indywidualna
mentalność, która manifestuje się w antysemityzmie,
prehistoryczno-historyczny splot, w którym antysemityzm tkwi jako
rozpaczliwa próba wyłamania się — wszystko to pogrążone jest w
mroku. Gdy poznanie nie oddaje sprawiedliwości cierpieniu tak
głęboko zakorzenionemu w cywilizacji, nie zdoła go złagodzić
poznaniem nawet jednostka tak pełna dobrej woli jak same ofiary.
Przekonywająco racjonalne, ekonomiczne i polityczne deklaracje i
kontrargumenty — choćby na wskroś słuszne — nie są w stanie tego
dokonać, albowiem powiązana z panowaniem racjonalność sama ma u
swych podstaw cierpienie. Prześladowcy i ofiary, ślepo uderzający
i ślepo się broniący, tkwią na równi w fatalnym błędnym kole.
Antysemickie zachowania wybuchają wówczas, kiedy w zaślepionych,
pozbawionych podmiotowości ludziach nagle roznieca się
podmiotowość. Zachowania te są — dla uczestników — zabójczymi i
zarazem bezsensownymi reakcjami, jak stwierdzają behawioryści,
nie dając zresztą żadnej interpretacji. Antysemityzm jest
wpojonym schematem, ba — rytuałem cywilizacji, a pogromy to
faktyczne mordy rytualne. Demonstrują bezsilność tego, co mogłoby
im położyć kres, bezsilność refleksji, znaczenia, w końcu
—prawdy. Absurdalna rozrywka, jaką jest zabijanie, potwierdza
otępiałe życie, na które ludzie się godzą.

Dopiero ślepota antysemityzmu, fakt, że pozbawiony jest on
intencji, użycza nieco prawdziwości stwierdzeniu, że antysemityzm
jest wentylem bezpieczeństwa. Furia wyładowuje się na tym, kto w
widoczny sposób nie korzysta z żadnej osłony. I tak jak ofiary są
między sobą wymienne, w zależności od danej konstelacji:
wagabundzi, Żydzi, protestanci, katolicy, tak każda z nich może
zająć miejsce morderców, z tą samą ślepą uciechą zabijania, gdy
tylko poczuje w sobie siłę normy. Nie ma autentycznego
antysemityzmu, na pewno nie istnieją urodzeni antysemici.
Dorośli, u których wołanie o żydowską krew stało się drugą
naturą, nie wiedzą, dlaczego tak jest, podobnie jak młodzież,
którą tę krew ma rozlać. Wysocy zleceniodawcy zaś, którzy wiedzą,
nie nienawidzą Żydów i nie lubią popleczników. Poplecznicy
tymczasem, którzy nie otrzymują ani satysfakcji ekonomicznej, ani
seksualnej, nienawidzą bez granic; nie zniosą odprężenia,
ponieważ nie znają spełnienia. Zorganizowanych zbójów ożywia w
istocie coś na kształt dynamicznego idealizmu. Wyruszają, by
plądrować, i dorabiają do tego wielką ideologię, bełkoczą o
ratowaniu rodziny, ojczyzny, ludzkości. Ponieważ w końcu zostają
nabrani, czego zresztą w skrytości ducha się spodziewali, żałosny
motyw racjonalny — rabunek — któremu miała służyć cała
racjonalizacja, odpada i racjonalizacja staje się mimowolnie
uczciwa. Ciemny popęd, z którym racjonalizacja od początku była
bliżej spokrewniona niż z rozumem, bierze górę. Racjonalna
wysepka zostaje zatopiona, a desperaci ukazują się już tylko jako
obrońcy prawdy, odnowiciele ziemi, którzy muszą zreformować
wszystko aż do ostatniego zakamarka. Wszystko, co żywe, staje się
materiałem ich okropnego obowiązku, nie zmąconego już żadną
skłonnością. Czyn naprawdę staje się autonomicznym celem samym w
sobie, osłania własną bezcelowość. Antysemityzm wzywa zawsze do
wykonania całej roboty. Między antysemityzmem a totalnością
istniał od początku najściślejszy związek. Zaślepienie ogarnia
wszystko, ponieważ niczego nie pojmuje.

Liberalizm zagwarantował Żydom posiadanie, ale bez władzy
rozkazodawczej. Sensem praw człowieka było obiecywać szczęście
także tam, gdzie nie ma żadnej władzy. Ponieważ oszukiwane masy
domyślają się, że obietnica ta, jako ogólna, pozostaje kłamstwem
dopóty, dopóki istnieją klasy, wzbudza to ich furię; czują się
wydrwione. Muszą wciąż na nowo tłumić myśl o owym szczęściu,
nawet jako możliwość, nawet jako ideę, zaprzeczają jej tym
gwałtowniej, im bardziej jest aktualna. Gdziekolwiek myśl ta
wydaje się zrealizowana — pośród zasadniczych rozczarowań — muszą
powtarzać ucisk, jakiego doznała ich własna tęsknota. To, co
stwarza okazję do takiego powtórzenia, choćby samo było bardzo
żałosne, Ahaswer i Mignon, obcość, która przypomina o ziemi
obiecanej, piękno, które przypomina o płci, zwierzę, potępione
jako budzące wstręt, które przypomina o promiskuityzmie —
wywołuje wolę zniszczenia u cywilizowanych, którzy bolesnego
procesu cywilizacji nigdy nie zdołali doprowadzić do końca. W
oczach tych, którzy kurczowo opanowują naturę, natura udręczona
podniecająco odzwierciedla pozór bezsilnego szczęścia. Myśl o
szczęściu bez władzy jest nie do zniesienia, ponieważ ono dopiero
byłoby w ogóle szczęściem. Urojony spisek lubieżnych żydowskich
bankierów, którzy finansują bolszewizm, jest znakiem przyrodzonej
bezsilności, dobre życie jest znakiem szczęścia. Dochodzi do tego
obraz intelektualisty; wydaje się myśleć, na co inni sobie nie
pozwalają, oraz nie ocieka potem trudu i siły fizycznej. Bankier
na równi z intelektualistą, pieniądze i duch, ci eksponenci
cyrkulacji, to zakłamany obraz pragnień tych, którzy zostali
okaleczeni przez panowanie, którymi panowanie posługuje się dla
uwiecznienia siebie.

[Ⅲ]{.section}

Dzisiejsze społeczeństwo, w którym pierwotne i odrodzone uczucia
religijne podobnie jak masa spadkowa rewolucji stały się
przedmiotem rynkowych przetargów, w którym faszystowscy przywódcy
za zamkniętymi drzwiami handlują ziemią i życiem narodów, podczas
gdy doświadczona publiczność przy radioodbiorniku oblicza cenę;
społeczeństwo, w którym demaskujące je słowo tym samym właśnie
wystawia sobie rekomendację do politycznego gangu: to
społeczeństwo, w którym już nie tylko polityka jest interesem,
ale interes stanowi całą politykę — oburza się na przestarzałe
maniery przekupnia u Żyda i określa go jako materialistę,
krętacza, który powinien chylić czoła przed płomiennym duchem
tych, co interes wynieśli do rangi absolutu.

Mieszczański antysemityzm ma pewne swoiste podłoże ekonomiczne:
okoliczność, że panowanie przebrało się za produkcję. Jeżeli w
dawniejszych epokach panujący stosowali bezpośrednią represję,
gdyż nie tylko pozostawiali pracę wyłącznie podwładnym, ale
deklarowali też, że praca jest hańbą — jaką pod panowaniem zawsze
była — to w epoce merkantylizmu absolutny monarcha zmienia się w
wielkiego pana manufaktury. Produkcja uzyskuje wstęp na dworskie
salony. Panowie zmieniając się w mieszczan zrzucili wreszcie
kolorowy frak i przywdziali strój cywilny. Praca nie hańbi,
powiadali, aby w sposób bardziej racjonalny zawładnąć pracą
innych. Sami zaliczali się do wytwórców, choć pozostali jak
zawsze zgarniaczami. Fabrykant ryzykował i inkasował jak potentat
handlowy i bankier. Kalkulował, dysponował, kupował, sprzedawał.
Na rynku konkurował z tamtymi o zysk, odpowiadający jego
kapitałowi. Zgarniał jednak nie tylko na rynku, lecz także u
źródła: jako funkcjonariusz klasy troszczył się, by nie wyjść źle
na pracy swoich ludzi. Robotnicy mieli dawać z siebie możliwie
jak najwięcej. Jako prawdziwy Shylock fabrykant obstawał przy
swoim pozornym wizerunku. Z tytułu posiadania maszyn i materiału
wymuszał produkcję na innych. Nazwał się producentem, ale jak
wszyscy w głębi ducha wiedział, jak jest naprawdę. Produktywną
pracą kapitalisty, niezależnie od tego, czy uzasadniał swój zysk
zapłatą należną przedsiębiorcy — w liberalizmie — czy poborami
dyrektora — jak dzisiaj — była ideologia, zasłaniająca istotę
umowy o pracę i grabieżczy charakter systemu ekonomicznego w
ogóle.

Dlatego krzyczy się: Łapać złodzieja! i wskazuje na Żyda. Żyd
jest w rzeczywistości kozłem ofiarnym, nie tylko w odniesieniu do
poszczególnych manewrów i manipulacji, ale w szerokim sensie:
obarcza się go ekonomicznymi niesprawiedliwościami całej klasy.
Fabrykant ma swoich dłużników, robotników, na oku i kontroluje
ich świadczenia, zanim wypłaci pieniądze. Co dzieje się naprawdę,
tego robotnicy dowiadują się dopiero, gdy zobaczą, co mogą za to
kupić: byle magnat może dysponować usługami i towarami na skalę
niedostępną dawniejszym władcom; robotnicy natomiast otrzymują
tak zwane minimum kulturalne. Nie dość, że na rynku przekonują
się, jak niewiele dóbr na nich przypada, ale w dodatku sprzedawca
zachwala jeszcze to, na co nie mogą sobie pozwolić. Dopiero
stosunek płac do cen wyraża to, czego odmawia się robotnikom.
Wraz z zapłatą robotnicy przyjęli zarazem zasadę wynagradzania.
Kupiec przedstawia im weksel, który wystawili fabrykantowi.
Kupiec jest sądowym egzekutorem całego systemu i za innych bierze
na siebie odium. Odpowiedzialność sfery cyrkulacji za wyzysk jest
społecznie niezbędnym pozorem.

Sferę cyrkulacji zajmowali nie tylko Żydzi. Ale Żydzi zbyt długo
byli w niej zamknięci, by w ich charakterze nie odbijała się
nienawiść, jaką odwiecznie znosili. W przeciwieństwie do
aryjskich kolegów dostęp do źródeł wartości dodatkowej był im w
znacznej mierze wzbroniony. Do własności środków produkcji
dopuszczono ich z trudem i późno. Owszem, w dziejach Europy i
jeszcze w cesarstwie niemieckim ochrzczeni Żydzi dochodzili do
wysokich stanowisk w administracji i przemyśle. Zawsze jednak
musieli to usprawiedliwiać zdwojonym oddaniem, nakładem pilności,
surowym samozaparciem. Dopuszczano ich pod warunkiem, że swym
zachowaniem milcząco przyjmą i raz jeszcze potwierdzą werdykt
wydany na innych Żydów: taki jest sens chrztu. Największe nawet
osiągnięcia prominentów nie doprowadziły do przyjęcia Żyda w
poczet narodów Europy, nie pozwalano mu zapuścić korzeni i lżono
go jako niezakorzenionego. Pozostawał zawsze Żydem pod ochroną —
*Schutzjude* — zależnym od cesarzy, książąt albo
absolutystycznego państwa. Książęta i państwo górowali
ekonomicznie nad pozostającą w tyle ludnością. Gdy potrzebowali
Żyda w charakterze pośrednika, chronili go przed masami, które
musiały płacić koszty postępu. Żydzi byli kolonizatorami postępu.
Odkąd jako kupcy pomagali krzewić rzymską cywilizację w
szlacheckiej Europie, byli zgodnie ze swą patriarchalną religią
przedstawicielami stosunków miejskich, mieszczańskich, wreszcie
przemysłowych. Rozpowszechniali kapitalistyczne formy egzystencji
i ściągali na siebie nienawiść tych, którym formy te przysparzały
cierpień. Gwoli gospodarczego postępu, od którego dziś giną,
Żydzi od początku byli cierniem w oku rzemieślników i chłopów,
zdeklasowanych przez kapitalizm. Teraz sami na sobie
doświadczają, czym jest ekskluzywny, partykularny charakter
kapitalizmu. Ci, którzy zawsze chcieli być pierwszymi, pozostaną
daleko w tyle. Nawet żydowski regent amerykańskiego trustu
rozrywkowego żyje mimo całego przepychu w rozpaczliwej
defensywie. Kaftan był widmową pozostałością prastarego ubioru
mieszczańskiego. Dziś wskazuje, że jego nosiciele wyparci zostali
na margines społeczeństwa, które dopełniwszy procesu oświecenia
wygania widma swej prehistorii. Ci, którzy propagowali
indywidualizm, abstrakcyjne prawo, pojęcie osoby, zdegradowani
zostali do gatunku. Ci, którzy nigdy nie mogli niefrasobliwie
korzystać z praw obywatelskich, mających im przyznawać cechę
człowieczeństwa, noszą dziś znowu ryczałtem miano Żyda. Nawet w
dziewiętnastym wieku Żyd skazany był na przymierze z władzą
centralną. Powszechne, przez państwo chronione prawo było
rękojmią jego bezpieczeństwa, ustawy wyjątkowe — symbolem grozy.
Pozostawał obiektem, zdanym na łaskę nawet wtedy, gdy powoływał
się na prawo. Handel nie był jego zawodem, był jego losem. Żyd
traumatyzuje przemysłowego rycerza, który musi przedstawiać się
jako wytwórca. W żydowskim żargonie kapitalista dosłuchuje się
tego, za co sam sobą potajemnie gardzi: jego antysemityzm jest
nienawiścią do samego siebie, nieczystym sumieniem pasożyta.

[Ⅳ]{.section}

Antysemityzm głoszony przez narodowców chce abstrahować od
religii. Twierdzi, że chodzi tu o czystość rasy i narodu.
Narodowcy biorą pod uwagę, że ludzie dawno przestali troszczyć
się o zbawienie wieczne. Przeciętny wierzący jest dziś już tak
mądry jak przedtem bywał tylko kardynał. Zarzucanie Żydom, że są
zatwardziałymi niedowiarkami, nie poruszy już dziś mas. Ale
religijna wrogość, która przez dwa tysiące lat popychała do
prześladowania Żydów, nie wygasa tak łatwo. Gorliwość, z jaką
antysemityzm wypiera się tradycji religijnej, świadczy raczej o
tym, że skrycie tradycja ta tkwi w nim równie głęboko, jak
dawniej w gorliwości wiary tkwiła świecka idiosynkrazja. Religia
nie została zniesiona, ale wchłonięta jako dobro kulturalne.
Sojusz oświecenia i panowania wyklucza, by do świadomości
przeniknęło to, co jest w religii jej momentem prawdy, i
zachowuje jej urzeczowione formy. Jedno i drugie jest ostatecznie
korzystne dla faszyzmu: nieopanowana tęsknota zostaje
skanalizowana w formie ludowej rebelii, potomkowie
ewangelistycznych marzycieli obracają się wzorem Wagnerowskich
rycerzy Graala w zaprzysięgłych członków wspólnoty krwi i gwardii
doborowej, religia jako instytucja po części stapia się
bezpośrednio z systemem, po części przechodzi w przepych kultury
masowej i defilad. Fanatyczna wiara, którą szczyci się Wódz i
jego świta, to nic innego jak zawzięta wiara, która przedtem
wspierała zrozpaczonych — zaprzepaszczono tylko jej treści.
Jedyną jej żywą dziś treścią jest nienawiść do tych, którzy wiary
nie podzielają. U niemieckich chrześcijan^[Deutsche Christen —
ruch łączący treści chrześcijaństwa z ideologią germańskości,
powstały w latach 20., od początku sprzyjający narodowemu
socjalizmowi (*przyp. tłum.*).] z religii miłości nie ostało się
nic prócz antysemityzmu.

Chrześcijaństwo nie jest po prostu regresem poza judaizm. W toku
ewolucji od postaci henoteistycznej do uniwersalnej Bóg żydowski
nie do końca wyzbył się cech demona przyrody. Strach, pochodzący
z preanimistycznych praczasów, odrywa się od przyrody i wnika w
pojęcie absolutnej jaźni, która jako stwórca i władca
podporządkowuje sobie przyrodę. Mimo całej swej nieopisanej mocy
i wspaniałości, której użycza mu to wyobcowanie, jest dostępny
dla myśli, która właśnie przez odniesienie do tego, co najwyższe,
transcendentalne, staje się uniwersalna. Bóg jako duch
przeciwstawia się naturze jako inna zasada, która nie tylko
gwarantuje ślepy cykl natury, jak wszyscy bogowie mityczni, ale
może też zeń wyzwolić. Jednakże abstrakcyjność i odległość Boga
wzmocniła zarazem strach przed tym, co niewspółmierne, a spiżowe
„Jam jest”, które nie toleruje niczego obok siebie, swoją
obezwładniającą mocą przewyższa nawet bardziej ślepe, ale za to
także bardziej wieloznaczne wyroki anonimowego losu. Bóg żydowski
żąda tego, co mu się należy, i rachuje się z opieszałymi. Wciąga
swoje stworzenie w sieć powinności i zasług. Chrześcijaństwo
natomiast uwydatniło moment łaski, który zresztą zawierał się w
samej religii żydowskiej pod postacią przymierza Boga z ludźmi i
w obietnicy Mesjasza. Chrześcijaństwo złagodziło straszliwość
absolutu, w chrześcijaństwie bowiem stworzenie w boskości
odnajduje samo siebie: boski pośrednik nosi człowiecze imię i
umiera człowieczą śmiercią. Jego posłanie brzmi: Nie lękajcie
się; zakon kruszeje wobec wiary; wyższa ponad wszelki majestat
jest miłość, jedyne przykazanie.

Ale te same czynniki, które sprawiają, że chrześcijaństwo znosi
magiczną władzę religii naturalnej, sprawiają też, że raz jeszcze
wytwarza ono idolatrię, w formie uduchowionej. O ile absolut
zbliża się do skończoności, o tyle skończoność ulega
absolutyzacji. Chrystus, duch obleczony w ciało, to boska postać
maga. Autorefleksja człowieka w absolucie, uczłowieczenie Boga
przez Chrystusa to *proton pseudos*. Postęp w stosunku do
judaizmu okupiony jest twierdzeniem, że człowiek imieniem Jezus
był Bogiem. Właśnie refleksyjny moment chrześcijaństwa,
uduchowienie magii, winien jest nieszczęścia. Jako istota duchowa
przedstawiane jest akurat to, co w stosunku do ducha okazuje się
istotą naturalną. A wszak duch to właśnie sprzeciw wobec takich
roszczeń ze strony skończoności. Nieczyste sumienie musi zatem
zalecać proroka jako symbol, magiczną praktykę jako przemianę. To
sprawia, że chrześcijaństwo jest religią, w pewnym sensie jedyną
religią: myślowym przywiązaniem do tego, co myślowo jest
podejrzane, obszarem wydzielonym w obrębie kultury. Judaizm
przedchrześcijański, tak jak wielkie systemy azjatyckie, jako
wiara zaledwie daje się oddzielić od życia narodowego, od sprawy
powszechnego samozachowania. Przekształcenie pogańskiego rytuału
ofiarnego nie dokonało się ani tylko w kulcie, ani tylko w
umysłach, wyznaczało formę procesu pracy. Jako schemat procesu
pracy ofiara staje się czymś racjonalnym. Tabu zmienia się w
racjonalny regulamin procesu pracy. Reguluje sprawę rządów w
czasie wojny i pokoju, siewy i zbiory, przygotowywanie pokarmów i
ubój zwierząt. Nawet jeżeli reguły nie wyrastają z racjonalnej
myśli, to przecież z reguł wynika racjonalność. Wysiłek
uwolnienia się od bezpośredniego strachu stworzył u ludów
prymitywnych ceremoniał rytuału — w judaizmie krystalizuje się w
uświęcony rytm życia rodzinnego i państwowego. Kapłani mieli
czuwać nad przestrzeganiem obyczaju. Ich funkcja w systemie
panowania ujawniała się w teokratycznej praktyce; chrześcijaństwo
tymczasem chciało pozostać duchowe, nawet gdy dążyło do
panowania. Przez ostatnią ofiarę, ofiarę Człowieka-Boga, uczyniło
wyłom w ideologii samozachowania, ale tym samym przekazało
zdegradowane istnienie sferze świeckiej: prawo mojżeszowe zostaje
zniesione, ale zarówno cesarzowi, jak Bogu oddaje się to, co im
się należy. Przyświadcza się świeckiej zwierzchności albo się ją
uzurpuje, a chrześcijaństwo uprawia się jako koncesjonowany
resort zbawienia. Naśladowanie Chrystusa jest nakazane jako
sposób przezwyciężenia samozachowania. Tak więc pełna poświęcenia
miłość zostaje pozbawiona naiwności, oddzielona od miłości
naturalnej i zaksięgowana w rubryce zasług. Miłość
zapośredniczona przez wiedzę o zbawieniu, ma zarazem być miłością
bezpośrednią; pojednaniem przyrody i tego, co nadprzyrodzone. Na
tym polega jej nieprawda: że w sposób złudnie afirmatywny nadaje
sens zaparciu się samego siebie.

Sens ten jest złudny, ponieważ kościół stoi wprawdzie tym, że
ludzie według jego nauki — w wersji katolickiej żądającej dobrych
uczynków, w wersji protestanckiej żądającej wiary — widzą drogę
zbawienia, ale nie może zagwarantować osiągnięcia celu.
Okoliczność, że duchowa obietnica zbawienia nie ma mocy wiążącej
— ów żydowski i negatywny moment w chrześcijańskiej doktrynie,
relatywizujący magię i w końcu także kościół — okoliczność tę
człowiek naiwnie wierzący potajemnie neguje, chrześcijaństwo,
religia nadprzyrodzona, staje się dlań magicznym rytuałem,
religią naturalną. Wierzy tylko wtedy, gdy zapomina o swej
wierze. Wmawia sobie wiedzę i pewność jak astrologowie i
spirytyści. W stosunku do teologii przepojonej duchem jest to
niekoniecznie najgorsza postawa. Stara Włoszka, która ofiarowuje
świętemu Gennaro świeczkę w intencji wnuka na wojnie, jest może
bliższa prawdy niż wolni od bałwochwalstwa popi i proboszczowie,
błogosławiący broń, przeciwko której święty Gennaro jest
bezsilny. Dla prostoduszności sama religia staje się namiastką
religii. Tego rodzaju intuicje towarzyszyły chrześcijaństwu od
samego początku, ale tylko paradoksalni chrześcijanie,
chrześcijanie antyoficjalni, od Pascala przez Lessinga i
Kierkegaarda po Bartha, traktowali je jako zasadnicze przesłanki
swej teologii. Świadomość ta nie tylko czyniła ich radykałami,
ale użyczała także tolerancji. Inni natomiast, którzy intuicje te
tłumili i z nieczystym sumieniem wmawiali sobie chrześcijaństwo
jako niezawodne posiadanie, musieli szukać potwierdzenia własnej
wiecznej szczęśliwości w doczesnym nieszczęściu tych, którzy nie
złożyli mrocznej ofiary z rozumu. Takie są religijne źródła
antysemityzmu. Wyznawcy religii Syna nienawidzą zwolenników
religii Ojca za ich lepszą wiedzę. Duch zakrzepły w zbawienie
jest wrogiem ducha. Dla chrześcijańskich antysemitów zgorszeniem
jest prawda, która umie sprostać nieszczęściu nie racjonalizując
go i która zachowuje ideę niezasłużonej szczęśliwości wbrew
biegowi świata i porządkowi zbawienia, gdzie ma się ona jakoby
realizować. Antysemityzm ma potwierdzać, że rytuał wiary i
historii jest słuszny, dopełniając go na tych, którzy słuszności
tej zaprzeczają.

[Ⅴ]{.section}

„Rzekłem, że cię nie znoszę — pamiętać o tym racz” — powiada
Zygfryd, gdy Mime zabiega o jego względy. Stara odpowiedź
wszystkich antysemitów to powołanie się na idiosynkrazję. Od
tego, czy treść idiosynkrazji stanie się pojęciem, czy zawrze się
w niej świadomość własnej bezsensowności, zależy emancypacja
społeczeństwa od antysemityzmu. Idiosynkrazja zaś odnosi się do
tego, co szczególne. Za naturalne uchodzi to, co ogólne, to, co
pasuje do celowych struktur społeczeństwa. Natura, która kanałami
porządku pojęć nie awansowała do celowej funkcji, przenikliwy
zgrzyt rysika po tabliczce, *haut goût*, który ewokuje
nieczystości i zgniliznę, pot, występujący na czoło strudzonego
człowieka, wszystko, co nie dotrzymuje kroku albo narusza zakazy,
w których gromadzi się postęp stuleci, przejmuje dreszczem i
wzbudza odrazę.

Motywy, do których odnosi się idiosynkrazja, przypominają o
pochodzeniu. Przywołują momenty biologicznej prehistorii; znaki
niebezpieczeństwa, przy których jeżyły się włosy na głowie i krew
zastygała w żyłach. Idiosynkrazja to stan, w którym poszczególne
organy wymykają się panowaniu podmiotu; spontanicznie idą za
głosem fundamentalnych bodźców biologicznych. Ja, które
doświadcza siebie w reakcjach takich jak drętwienie skóry,
mięśni, członków, nie włada wszak nimi do końca. Reakcje te
upodobniają Ja przez chwilę do otaczającej nieruchomej natury.
Gdy jednak to, co ruchliwe, zbliża się do tego, co nieruchome,
gdy wyżej rozwinięte życie zbliża się do czystej natury, zarazem
wyobcowuje się w stosunku do niej, gdyż nieruchoma natura, w
którą — jak Dafne — chce się przeistoczyć żywa istota w stanie
najwyższego podniecenia, zdolna jest jedynie do najbardziej
zewnętrznych, przestrzennych relacji. Przestrzeń jest alienacją
absolutną. Gdy ludzka istota chce upodobnić się do natury,
zarazem twardnieje, znieczula się w stosunku do niej. Ochrona
jako strach jest formą *mimicry*. Owe reakcje znieruchomienia u
człowieka to archaiczne schematy samozachowania: postać martwoty
jest ceną, jaką życie płaci za przetrwanie.

Organiczną adaptację do tego, co inne, czyli zachowania ściśle
mimetyczne, cywilizacja zastępuje, najpierw, w fazie magicznej,
zorganizowanym stosowaniem mimetyzmu, a wreszcie, w fazie
historycznej, racjonalną praktyką, pracą. Niekontrolowany
mimetyzm zostaje odrzucony. Anioł z ognistym mieczem, który
wypędza ludzi z raju na drogę technicznego postępu, sam jest
symbolem takiego postępu. Surowość, z jaką przez stulecia
panujący zarówno własnemu potomstwu, jak masom poddanych
wzbraniali nawrotu do mimetycznych form istnienia, poczynając od
religijnego zakazu czynienia wizerunku przez społeczną pogardę
dla aktorów i Cyganów, aż po pedagogikę, która oducza dzieci od
dziecinności, to warunki cywilizacji. Społeczne i indywidualne
wychowanie utwierdza ludzi w obiektywizujących gestach pracy i
strzeże ich przed ponownym pogrążeniem się w falującym cyklu
otaczającej przyrody. Każdy stan dekoncentracji, ba — każde
oddanie się czemuś zawiera cechy *mimicry*. Ja wykuwa się w
procesie uodpornienia na *mimicry*. Poprzez konstytucję Ja
dokonuje się przejście od odzwierciedlającej *mimesis* do
kontrolowanej refleksji. Miejsce fizycznego upodobnienia do
natury zastępuje „rozpoznawanie w pojęciu”, ujmowanie tego, co
różne, przez to, co jednakowe. Wszelako konstelacja, w której
tworzy się jednakowość, bezpośrednia w *mimesis* i
zapośredniczona w syntezie, upodobnienie do rzeczy w ślepym
odruchu życia i porównywanie urzeczowionego zjawiska w toku
konstruowania naukowego pojęcia, powstaje pod znakiem strachu.
Społeczeństwo jest kontynuacją groźnej natury jako trwały,
zorganizowany przymus, który reprodukując się w jednostkach jako
konsekwentne samozachowanie, godzi zwrotnie w naturę jako
społeczne panowanie nad naturą. Nauka jest powtórzeniem,
uszlachetnionym w formie zaobserwowanej prawidłowości, utrwalanym
w stereotypach. Matematyczna formuła jest świadomie stosowaną
regresją, jak kiedyś magiczny rytuał; jest najbardziej
wysublimowanym użytkiem *mimicry*. W technice adaptacja do
martwoty w służbie samozachowania nie dokonuje się już jak w
magii przez cielesne naśladowanie zewnętrznej natury, ale przez
automatyzację duchowych procesów, przez ich zamianę w ślepe
przebiegi. Wraz z triumfem techniki ludzka ekspresja zostaje
poddana kontroli i zarazem staje się przymusowa. Z wszystkich
praktyk przystosowania się do natury pozostaje wyłącznie
uodpornienie się w stosunku do natury. Barwą ochronną i
odstraszającą jest dziś ślepe panowanie nad naturą, tożsame z
dalekosiężną celowością.

W burżuazyjnym sposobie produkcji nieusuwalne mimetyczne
pozostałości wszystkich praktyk skazane są na zapomnienie.
Bezlitosny zakaz regresji sam nabywa charakteru fatalnej siły,
negacja stała się tak totalna, że realizuje się poza
świadomością. Ludzie oślepieni przez cywilizację stykają się z
własnymi rysami mimetycznymi — już stanowiącymi dla nich tabu —
dopiero w pewnych gestach i sposobach zachowania, które
napotykają u innych i które jako wyizolowane resztki,
zawstydzające rudymenty rzucają się w oczy na tle
zracjonalizowanego otoczenia. To, co odpycha jako obce, jest w
rzeczywistości aż nadto swojskie.^[Por. S. Freud: *Das
Unheimliche*. W: *Gesammelte Werke*, wyd. cyt., t. 12, s. 254,
259 i nast.] Są to zaraźliwe gesty stłumionej przez cywilizację
bezpośredniości: dotykanie, przytulanie się, uspokajanie, namowa.
Niewczesność takich odruchów jest dziś gorsząca. Wydają się one
przekładać od dawna urzeczowione stosunki między ludźmi na
osobiste stosunki władzy — za pomocą tych gestów chce się kupca
zmiękczyć pochlebstwem, dłużnika groźbą, wierzyciela błaganiem. W
końcu każdy spontaniczny odruch odstręcza, jego moc oddziaływania
słabnie. Wszelka ekspresja nie-manipulowana wydaje się grymasem,
tym, czym zawsze była ekspresja manipulowana — w kinie, w linczu,
w przemówieniach Wodza. Niezdyscyplinowana mimika jest piętnem
dawnych form panowania, wyciśniętym na żywej substancji poddanych
i mocą nieświadomego procesu naśladowania we wczesnym
dzieciństwie przenoszona z pokolenia na pokolenie, z Żyda
handlującego starzyzną na bankiera. Taka mimika wywołuje
wściekłość, ponieważ pośród nowych stosunków produkcji obnosi się
z dawnym strachem, o którym trzeba było zapomnieć, aby w tychże
nowych stosunkach przeżyć. Na ten moment przymusowości, na
wściekłość dręczonego i dręczyciela, którzy ukazują się znowu w
grymasie, i to nierozróżnialni, człowiek cywilizowany reaguje
własną wściekłością. Odpowiedzią na bezsilny pozór jest zabójcza
rzeczywistość, odpowiedzią na grę — śmiertelna powaga.

Grymas wydaje się grą, ponieważ zamiast spełniać poważną pracę,
demonstruje raczej niechęć. Wydaje się wymykać powadze istnienia,
ponieważ bez skrępowania jej przyświadcza: a zatem jest
nieautentyczny. Ekspresja jest bolesnym echem przemocy,
przeważającej siły, która daje o sobie znać w skardze. Zawsze
jest przesadna, choćby była najbardziej autentyczna, ponieważ,
jak w każdym dziele sztuki, tak w każdym głosie skargi wydaje się
zawierać cały świat. Adekwatny wobec przemocy jest tylko czyn.
Czyn, a nie mimetyzm, zdolny jest położyć kres cierpieniu. Ale
konsekwencją czynu jest nieruchoma i niewzruszona twarz, u końca
epoki wreszcie jest to dziecinna twarz ludzi praktyki, polityków,
klechów, generalnych dyrektorów i gangsterów. Ryk faszystowskich
podszczuwaczy i starszych obozowych ukazuje odwrotną stronę tej
samej sytuacji społecznej. Ryk jest tak zimny jak zimny jest
interes. Wywłaszczają skargę natury i robią z niej element swoich
technik. Ich wycie jest dla pogromu tym, czym urządzenie alarmowe
dla niemieckich bomb lotniczych: przyciśnięciem guzika włącza się
krzyk strachu, który wywołuje strach. Na dźwięk krzyku boleści,
który najpierw nazywa przemoc po imieniu, ba — na dźwięk zwykłego
słowa, które oznacza ofiarę: Francuz, Murzyn, Żyd — wprawiają się
rozmyślnie w desperację prześladowanych, którzy muszą uderzać. Są
fałszywym konterfektem bojaźliwej *mimesis*. Reprodukują w sobie
nienasycenie władzy, której się boją. Potrzeba im wszystkiego,
wszystko ma do nich należeć. Sama egzystencja innych jest
drażniąca. Inni rozpierają się łokciami i trzeba ich odesłać tam,
gdzie ich miejsce, wskazać granice — granice bezgranicznego
strachu. Kto szuka schronienia, nie znajdzie go; tym, którzy
wyrażają to, czego pragną wszyscy — pokoju, ojczyzny, wolności —
nomadom i kuglarzom odwiecznie odmawiano prawa osiedlania się.
To, czego człowiek się boi, zostanie mu wyrządzone. Nawet ostatni
spoczynek nie będzie spokojny. Niszczenie cmentarzy nie jest
wybrykiem antysemityzmu, jest samym antysemityzmem. Wygnańcy
wzbudzają natrętnie chęć wygnania. Piętno, jakie pozostawiła na
nich przemoc, bez końca wznieca przemoc. To, co chce jedynie
wegetować, będzie wytępione. W chaotyczno-regularnych reakcjach
ucieczki niższych zwierząt, w obrazach mrowiącej się ciżby, w
konwulsyjnych ruchach torturowanych przejawia się to, co z
nędznego życia mimo wszystko nie daje się nigdy od końca
opanować: impuls mimetyczny. W śmiertelnej walce, w sferze
skrajnie przeciwstawnej wolności, wolność prześwieca nieodparcie
jako przekreślona determinacja materii. Przeciwko niej kieruje
się idiosynkrazja, która jako swój motyw podaje antysemityzm.

Psychiczną energią, jaką uruchamia antysemityzm polityczny, jest
właśnie taka zracjonalizowana idiosynkrazja. Wszystkie preteksty,
umiejętnie podsuwane przez Wodza i jego świtę, służą temu, by bez
jawnego naruszania zasady realności, niejako z honorem, ulec
pokusie mimetyzmu. Nie mogą znieść Żyda i wciąż go naśladują. Nie
ma antysemity, który nie miałby we krwi zdolności naśladowania
tego, czym jest dla niego Żyd. Jest to zawsze ten sam mimetyczny
szyfr: wymowny gest ręki, śpiewna intonacja, która niezależnie od
sensu wypowiedzi odmalowuje ruchomy obraz rzeczy i emocji, nos to
— fizjonomiczne *principium individuationis*, niejako znak
pisarski, który naznacza twarz jednostki szczególnym charakterem.
W wąchactwie z jego wieloznacznymi skłonnościami żyje dawna
tęsknota do niższych form istnienia, do bezpośredniego
zjednoczenia się z otaczająca naturą, z ziemią i błotem. Ze
wszystkich czynności zmysłów akt wąchania, które jest
przyciągane, a nie uprzedmiotowia, świadczy najdobitniej o
nieświadomym pragnieniu zatracenia się w czymś innym i
utożsamienia z nim. Dlatego woń i powonienie, percepcja i
przedmiot percepcji — które w akcie wąchania stapiają się ze sobą
— mają więcej ekspresji niż inne zmysły. Widząc pozostaje się
tym, kim się jest, wąchając — zatraca się tożsamość. Toteż dla
cywilizacji zapach jest hańbą, znakiem niższych warstw
społecznych, gorszych ras i nieszlachetnych zwierząt. Człowiekowi
cywilizowanemu wolno oddawać się takim uciechom tylko wtedy, gdy
zakaz zostanie zawieszony w imię rzeczywiście lub pozornie
praktycznych celów. Można dogodzić zakazanemu popędowi, gdy nie
ulega wątpliwości, że chodzi o jego wytępienie. Na tym polega
fenomen żartu albo figla. Jest to żałosna parodia spełnienia.
Jako wzgardzona, gardząca samą sobą funkcja mimetyczna dostarcza
tajemnych rozkoszy. Kto wietrzy zapachy, „brzydkie zapachy”, aby
je tępić, może do woli naśladować węszenie, które w zapachu
znajduje niezracjonalizowaną uciechę. Gdy człowiek cywilizowany
zdezynfekuje zakazany odruch przez bezwzględną identyfikację z
zakazującą instancją, wolno mu się tego odruchu dopuścić. Po
przekroczeniu tego progu zaczyna się królestwo śmiechu. Tak
wygląda schemat antysemickich reakcji. Antysemici zbierają się,
by świętować chwile autorytatywnego zniesienia zakazu, bo tylko
ta chwila czyni z nich kolektyw, konstytuuje ich jako wspólnotę
podobnych. Ich wrzawa to zorganizowany śmiech. Im okrutniejsze
oskarżenia i groźby, im większa furia, tym bardziej zniewalająca
jest też drwina. Wściekłość, drwina i jadowite naśladowanie to w
gruncie rzeczy to samo. Sens faszystowskiego formalizmu,
rytualnej dyscypliny, mundurów i całej pozornie irracjonalnej
aparatury polega na tym, by umożliwić zachowania mimetyczne.
Sztucznie wymyślone symbole, właściwe każdemu ruchowi
kontrrewolucyjnemu, trupie główki i maskarady, barbarzyńskie
bębnienie, monotonne powtarzanie słów i gestów to nic innego jak
zorganizowane naśladowanie praktyk magicznych, *mimesis* w
stosunku do *mimesis*. Wódz ze swoją szmirowatą twarzą i charyzmą
nakręconej histerii przewodzi korowodowi. Jego wizerunek
zastępczo i *in effigie* dokonuje tego wszystkiego, co innym w
rzeczywistości jest zabronione. Hitler może gestykulować jak
klown, Mussolini może sobie pozwalać na falset jak prowincjonalny
tenor, Goebbels może mówić prędko jak żydowski akwizytor, którego
poleca zamordować, Coughlin może głosić miłość jak sam Zbawiciel,
którego ukrzyżowanie przedstawia po to, by dalej trwał przelew
krwi. Faszyzm jest totalitarny także o tyle, że stara się bunt
uciśnionej natury przeciwko panowaniu wykorzystać bezpośrednio w
służbie panowania.

Ten mechanizm potrzebuje Żydów. Ich sztucznie spotęgowana
widoczność działa na prawowitego syna cywilizacji dobrze
urodzonych jak pole magnetyczne. Gdy człowiek dobrze zakorzeniony
dostrzega w tym, co różni go od Żyda, miarę równości,
człowieczeństwa, indukcyjnie wzbudza w sobie poczucie
przeciwieństwa, obcości. W ten sposób odruchy obłożone tabu, gdyż
sprzeczne z panującym porządkiem pracy, zostają przetransponowane
w konformizujące idiosynkrazje. Ekonomiczna pozycja Żydów,
ostatnich oszukanych oszustów ideologii liberalistycznej, nie
stanowi zaś bynajmniej niezawodnej ochrony. Ponieważ Żydzi tak
dobrze nadają się do wytwarzania owych psychicznych prądów
indukcyjnych, automatycznie są predestynowani do pełnienia takich
funkcji. Dzielą los buntującej się natury, ustawieni w tej roli
przez faszyzm, ślepo i przezornie zarazem. Nie ma większego
znaczenia, czy Żydzi jako jednostki rzeczywiście mają jeszcze owe
mimetyczne cechy, fatalnie zaraźliwe, albo czy im się te cechy
tylko przypisuje. Z chwilą gdy ekonomiczni potentaci raz
przezwyciężą strach przed faszystowskimi zarządcami, Żydzi
natychmiast mają przeciwko sobie harmonię narodowej wspólnoty.
Panowanie porzuca ich, skoro tylko mocą postępującego wyobcowania
od natury przeobraża się w gołą naturę. Żydom zarzuca się
zbiorowo zakazane praktyki magiczne, krwawe rytuały. Podświadoma
u tubylców chętka powrotu do mimetycznych praktyk ofiarnych,
zamaskowana jako oskarżenie, święci triumfalne zmartwychwstanie w
świadomości. Z chwilą gdy cała groza praczasów, pokonanych przez
cywilizację, zostaje wskutek projekcji na Żydów zrehabilitowana
jako racjonalny interes, nie ma już żadnych hamulców. Grozę można
zrealizować, a realizacja ta przewyższa jeszcze złą treść
projekcji. Rodzime fantazje narodowców o żydowskich zbrodniach, o
dzieciobójstwie i sadystycznych ekscesach, o zatruwaniu narodu i
międzynarodowym spisku — wszystko to definiuje dokładnie
antysemickie marzenia, lecz nie osiąga stadium realizacji. Gdy
raz do tego dojdzie, wówczas samo słowo „Żyd” wydaje się krwawym
grymasem, którego odzwierciedleniem jest chorągiew ze swastyką —
trupia czaszka i krzyż z zagiętymi ramionami; nazwać kogoś Żydem
to domagać się zmasakrowania go, by przypominał ten wizerunek.

Cywilizacja to triumf społeczeństwa nad naturą, który wszystko
przemienia w gołą naturę. Sami Żydzi uczestniczyli w tym procesie
przez tysiąclecia, wnosząc zarówno wkład oświecenia, jak cynizmu.
Najstarszy patriarchat, jaki przetrwał, wcielenie monoteizmu,
zmienił tabu w cywilizacyjne maksymy w czasach, gdy inni trwali
jeszcze przy magii. Wydaje się, że Żydom udało się to, o co
daremnie zabiegało chrześcijaństwo: obezwładnienie magii jej
własną mocą, która jako służba boża obraca się przeciwko samej
sobie. Nie tyle wytępili upodobnienie do natury, ile znieśli je w
czystych obowiązkach rytuału. Tym samym upodobnienie przetrwało w
pojednawczej pamięci, i nie uległo — poprzez symbolizację —
regresowi do mitologii. Dlatego Żydzi w oczach zaawansowanej
cywilizacji uchodzą za tych, którzy pozostali w tyle i
wysforowali się zanadto do przodu, za podobnych i niepodobnych,
za sprytnych i głupich. Obwinia się ich o to, co — jako pierwsi
przedstawiciele cywilizacji mieszczańskiej — pierwsi w sobie
przełamali: podatność na uwodzicielski urok niższych form życia,
pociąg do zwierzęcości i do ziemi, idolatrię. Ponieważ wynaleźli
pojęcie koszerności, prześladowani są jako świnie. Antysemici
występują w roli egzekutorów Starego Testamentu: dbają o to, by
Żydzi, którzy spożyli owoc drzewa wiadomości, obrócili się w
proch.

[Ⅵ]{.section}

Antysemityzm opiera się ma fałszywej projekcji. Projekcja ta
stanowi przeciwieństwo autentycznej *mimesis*, bliska jest
zasadniczo *mimesis* wypartej, ba — jest bodaj jej patycznym
przejawem. *Mimesis* to upodobnienie się do otoczenia, fałszywa
projekcja upodobnia otoczenie do siebie. Jeżeli ta pierwsza
znajduje w świecie zewnętrznym model, do którego upodobnia się
wewnętrznie, obcość przeobraża w swojskość, to ta druga
transponuje wewnętrzne napięcie na świat zewnętrzny i temu, co
najbardziej swojskie, nadaje piętno wroga. Własne odruchy,
których podmiot nie chce dopuścić, ale które przecież należą do
niego, przypisywane są przedmiotowi: potencjalnej ofierze. Zwykły
paranoik nie może sam wybierać ofiary, jego wybory podyktowane są
prawidłowościami choroby. W faszyzmie zachowania te podchwytują
politycy, przedmiot choroby jest odpowiednio do sytuacji
wyznaczony, obłąkany system staje się racjonalną normą w świecie,
a odstępstwo od niego traktowane jest jako neuroza. Mechanizm,
którym posługuje się totalitarny porządek, jest tak stary jak
cywilizacja. Stłumione przez rodzaj ludzki odruchy seksualne
umiały zarówno u jednostek, jak u całych narodów, przetrwać i
przebić się, gdy otaczający świat w rojeniach przybierał postać
diabolicznego systemu. Żądny mordu zaślepieniec zawsze widział w
ofierze prześladowcę, na którego rzucał się w desperackiej
obronie własnej, a największe mocarstwa, nim zdecydowały się
napaść na najsłabszych sąsiadów, dopatrywały się w tychże
nieznośnego zagrożenia. Racjonalizacja była trickiem i zarazem
przymusem. Ten, kogo obiera się wrogiem, jest już postrzegany
jako wróg. Zaburzenie polega na tym, że podmiot nie potrafi
dokładnie wyodrębnić własnego i cudzego udziału w treściach
projekcji.

W pewnym sensie wszelkie postrzeganie jest projekcją. Projekcja
wrażeń zmysłowych to dziedzictwo animalnych praczasów, mechanizm
służący celom ochrony i zdobycia pożywienia, przedłużony organ
gotowości do walki, jaką wyższe gatunki zwierząt, ochoczo bądź
niechętnie, reagują na każdy ruch, niezależnie od jego intencji.
U człowieka projekcja jest zautomatyzowana, jak inne funkcje
związane z atakiem i obroną, które stały się odruchami. W ten
sposób konstytuuje się jego świat przedmiotowy, jako produkt owej
„sztuki ukrytej w głębiach duszy ludzkiej, której prawdziwych
tricków nigdy chyba nie odgadniemy w przyrodzie i nie postawimy
ich sobie niezakrytych przed oczy”^[I. Kant: *Krytyka czystego
rozumu*. Przeł. R. Ingarden. Warszawa 1957, . t. 1, s. 292.].
System rzeczy, stałe uniwersum, którego nauka jest tylko
abstrakcyjnym wyrazem, to — jeśli przenieść Kantowską krytykę
poznania na antropologię — nieświadomy wytwór zwierzęcych
narzędzi w walce o życie, rezultat owej automatycznej projekcji.
W ludzkim społeczeństwie, gdzie wraz z wykształceniem się
indywiduum różnicuje się też życie emocjonalne i intelektualne,
jednostka musi w rosnącej mierze kontrolować projekcję, musi się
nauczyć zarazem ją wysubtelniać i powściągać. Pod presją
ekonomiczną jednostka uczy się rozróżniać między cudzymi a
własnymi myślami i uczuciami — tak powstaje różnica między
światem zewnętrznym a wewnętrznym, możliwość dystansu i
identyfikacji, samowiedza i sumienie. Aby zrozumieć kontrolowaną
projekcję i jej degenerację w formie fałszywej projekcji, która
należy do istoty antysemityzmu, potrzebne będą bardziej
szczegółowe rozważania.

Fizjologiczna teoria postrzeżenia, przez filozofów od czasów
kantyzmu wzgardzona jako naiwnie realistyczna i oparta na błędnym
kole, objaśnia świat postrzeżeń jako sterowane przez intelekt
odzwierciedlenie danych, dostarczanych mózgowi przez rzeczywiste
przedmioty. Zgodnie z tym poglądem odebrane informacje punktowe,
wrażenia, porządkowane są przez intelekt. Jeżeli nawet zwolennicy
gestaltyzmu obstają przy tym, że fizjologiczna substancja odbiera
nie tylko punkty, ale od razu też strukturę, to wszak
Schopenhauer i Helmholtz więcej wiedzieli o krzyżujących się
relacjach między podmiotem a przedmiotem — mimo i właśnie
dlatego, że ujmowali tę relację jako koło — niż dopuszczała
oficjalna linia szkoły, tak neopsychologicznej, jak
neokantowskiej: postrzeżenie zawiera w sobie istotnie pojęcia i
sądy. Między prawdziwym przedmiotem a niepodważalnymi danymi
zmysłowymi, między światem wewnętrznym a zewnętrznym zieje
przepaść, którą podmiot musi przebyć na własne ryzyko. Aby
odzwierciedlić rzecz taką, jaka jest, podmiot musi dać jej
więcej, niż od niej otrzymuje. Podmiot odtwarza raz jeszcze
świat, który go otacza, na podstawie śladów, jakie świat
pozostawia w jego zmysłach: jedność rzeczy z całą wielorakością
cech i stanów; i zwrotnie konstytuuje w ten sposób Ja, uczy się
bowiem nie tylko zewnętrznym, ale także z wolna od tychże
wyodrębniającym się wewnętrznym wrażeniom nadawać syntetyczną
jedność. Tożsame Ja jest najpóźniejszym stałym produktem
projekcji. W procesie, który historycznie mógł rozpocząć się
dopiero w miarę rozwoju sił, rządzących konstytuowaniem się
ludzkiej fizjologii, Ja rozwinęło się jako funkcja syntetyczna i
zarazem ekscentryczna. Zresztą także jako coś, co samoistnie się
obiektywizuje, jest tylko tym, czym jest dla niego świat
obiektywny. Wewnętrzna głębia podmiotu to nic innego jak tylko
subtelność i bogactwo zewnętrznego świata postrzeżeń. Gdy ta
krzyżowa relacja zostaje zakłócona, Ja zastyga w kamień. Jeżeli —
jak chcą pozytywiści — Ja polega na rejestrowaniu danych, bez
własnego przyczynku — tym samym kurczy się do wielkości punktu, a
jeżeli — jak chcą idealiści — projektuje świat z bezmiernych
źródeł samego siebie, wyczerpuje się w tępym powtarzaniu. Oba
stanowiska rezygnują z ducha. Tylko w zapośredniczeniu, kiedy to
nieistotne dane zmysłowe poruszają myśli do pełnej
produktywności, a z drugiej strony myśl bez zastrzeżeń oddaje się
przemożnemu wrażeniu — tylko w ten sposób przezwyciężona zostaje
chorobliwa samotność, w jakiej uwięziona jest cała natura. Nie
pewność, której nie podważy żadna myśl, nie przedintelektualna
jedność postrzeżenia i przedmiotu, ale ich refleksyjnie ujęte
przeciwieństwo stwarza możliwość pojednania. Rozróżnienie
dokonuje się w podmiocie, który ma świat zewnętrzny we własnej
świadomości, a przecież uznaje go za coś innego od siebie. Toteż
owa refleksja, życie rozumu, dokonuje się jako świadoma
projekcja.

Elementem patycznym w antysemityzmie nie jest zachowanie
projekcyjne jako takie, lecz to, że brak w nim refleksji. Z
chwilą. gdy podmiot nie umie już oddać przedmiotowi tego, co odeń
otrzymał, on sam nie staje się bynajmniej bogatszy, lecz uboższy.
Traci zdolność do refleksji w obu kierunkach: ponieważ nie
ogarnia refleksją przedmiotu, sam też nie poddaje już siebie
żadnej refleksji, a przeto traci zdolność odróżniania. Zamiast
głosu sumienia słyszy głosy: zamiast wnikać w siebie i
protokołować własną żądzę władzy, przypisuje innym protokoły
mędrców Syjonu. Rozrasta się ponad miarę i zarazem kurczy.
Obdarza hojnie świat tym, co tkwi w nim samym; ale na dary te
składa się doskonała nijakość, sztucznie rozdęte środki bez
celów, stosunki, gierki, ponura praktyka bez perspektywy
myślowej. Samo panowanie, które — nawet w postaci absolutnej —
jest zawsze jedynie środkiem, staje się w nieskrępowanej
projekcji zarazem własnym i cudzym celem, celem jako takim. W
schorzałym indywiduum zaostrzony aparat intelektualny działa
przeciwko innym ludziom znowu jako ślepy narząd wrogości,
przynależny do zwierzęcych praczasów — którym w skali gatunku
nigdy nie przestał być wobec całej zewnętrznej natury. Od
początku swej kariery *species* człowiek ukazuje się innym
gatunkom jako najbardziej rozwinięta i dlatego najstraszliwsza
siła destrukcyjna, a w obrębie ludzkości bardziej zaawansowane
rasy i technicznie lepiej uzbrojone ludy występują w tej roli
wobec prymitywniejszych i powolniejszych, i w takim stosunku
pozostaje też chora jednostka wobec innych jednostek, zarówno w
manii wielkości, jak manii prześladowczej. W obu przypadkach
podmiot znajduje się w środku, świat jest tylko okazją do
szaleństwa; staje się bezsilnym albo wszechmocnym zbiorem
projektowanych nań treści. Opór, na jaki paranoik bezustannie się
uskarża, jest następstwem braku oporu, pustki, jaką wytwarza
wokół siebie zaślepieniec. Paranoik nie może przestać. Idea,
która nie znajduje w rzeczywistości żadnego punktu zaczepienia,
utrwala się i staje się *idée fixe*.

Ponieważ paranoik postrzega świat tak, jak to odpowiada jego
ślepym celom, może powtarzać tylko własną jaźń, wyobcowaną w
abstrakcyjną manię. Goły schemat władzy jako takiej, przemożnej w
stosunku do innych i w stosunku do własnego, rozszczepionego Ja,
chwyta wszystko, co mu się nastręcza, i nie zważając na
szczególny charakter tego czegoś, wplata je w pajęczynę swego
mitu. Zamknięty krąg wiecznie tego samego staje się surogatem
wszechmocy, jak gdyby wąż, który obiecał pierwszym ludziom, że
będą jako Bóg, dopełnił swej obietnicy w paranoiku. Paranoik
tworzy wszystko na swój obraz. Wydaje się nie potrzebować żadnej
żywej istoty, a żąda zarazem, by wszyscy mu służyli. Jego wola
przenika kosmos, opłata wszystko siecią relacji. Jego systemy nie
znają luk. Jako astrolog wyposaża gwiazdy w moce, sprowadzające
nieoczekiwaną zgubę — na obcych w stadium przedklinicznym, na
niego samego w stadium klinicznym. Jako filozof czyni historię
egzekutorem nieuchronnych katastrof i upadków. Jako skończony
szaleniec albo absolutny racjonalista niszczy naznaczonych
indywidualnym aktem terroru albo przemyślaną strategią
eksterminacji. Odnosi sukcesy. Kobiety uwielbiają typ
niewzruszonego paranoidalnego mężczyzny, tak jak ludy padają na
kolana przed totalitarnym faszyzmem. U oddanych wielbicielek
element paranoiczny zostaje pobudzony przez paranoika jako
demona, lęk przed głosem sumienia z wdzięcznością wita tego, kto
jest sumienia pozbawiony. Idą za tym, który nie zwraca na nie
uwagi, który nie traktuje ich jako podmioty, ale używa do
wszelkich możliwych celów. Kobiety te czynią sobie religię z
zajmowania ważniejszych i mniej ważnych pozycji władzy,
własnoręcznie robią z siebie potwory, za jakie uważa je
społeczeństwo. Toteż spojrzenie, które nawołuje je do wolności,
musi wydawać im się spojrzeniem nazbyt naiwnego uwodziciela. Ich
świat jest światem opacznym. Zarazem zaś wiedzą, jak dawni
bogowie, którzy obawiali się wzroku wiernych, że za zasłoną kryje
się martwota. W spojrzeniu nie-paranoicznym, ufnym, dopatrują się
ducha, który w nich obumarł, ponieważ wszędzie na zewnątrz widzą
jedynie zimne środki służące ich samozachowaniu. Taki kontakt
zawstydza je i rozwściecza. Tymczasem szaleniec nie może ich
dosięgnąć, nawet jeśli jako Wódz patrzy im w oczy. Szaleniec
wznieca w nich jedynie zapał. Przysłowiowe spojrzenie w oczy nie
liczy się z indywidualnością, tak jak spojrzenie wolności, ale
mierzy i zafiksowuje. Zmusza innych do jednostronnej wierności,
gdyż zamyka je w pozbawionych okien ścianach monady ich własnej
osoby. Nie budzi sumienia, ale z góry pociąga do
odpowiedzialności. Spojrzenie penetrujące i wymijające,
hipnotyczne i obojętne mają tę samą naturę, wyłączają podmiot.
Brak im refleksji, toteż na bezrefleksyjnych działają
elektryzująco. Niosą zdradę: kobiety będą porzucone, narody
wyniszczone. Szaleniec pozostaje karykaturą boskiej władzy. Mimo
suwerennej postawy rzeczywista moc twórcza jest mu niedostępna, i
analogicznie — jak diabłu — brak mu atrybutów zasady, którą sobie
uzurpuje: wiernej miłości i ugruntowanej w sobie wolności.
Szaleniec jest zły, podległy przymusom i tak słaby jak jego siła.
Jeżeli boska wszechmoc ma przyciągać ku sobie stworzenia, to
sataniczna, urojona wszechmoc wciąga wszystko w swoją bezsilność.
Na tym polega sekret jej panowania. Kompulsywnie projektująca
jaźń może rzutować na zewnątrz tylko własne nieszczęście, a jako
pozbawiona zdolności refleksji nie może też dostrzec przyczyny
tego nieszczęścia, tkwiącego w niej samej. Toteż wytwory
fałszywej projekcji, stereotypowe schematy myśli i
rzeczywistości, są tworami zguby. Dla Ja, które pogrąża się w
bezsensowną otchłań samego siebie, przedmioty stają się
alegoriami destrukcji — zawiera się w nich sens jego własnego
upadku.

Teoria psychoanalityczna za istotę patycznej projekcji uznała
przeniesienie odruchów podmiotu, które społeczeństwo tabuizuje,
na przedmiot. Pod naciskiem *super-ego* Ja projektuje na świat
zewnętrzny wychodzące od *id* i przez swą siłę niebezpieczne dla
niego samego agresywne porywy jako złe intencje i dzięki temu,
reagując na tak zaprojektowany świat zewnętrzny, może się od nich
uwolnić, już to w wyobraźni, przez identyfikację z rzekomym złem,
już to w rzeczywistości, w akcie rzekomej obrony własnej.
Transponowane w agresji tabu ma przeważnie charakter
homoseksualny. Z lęku przed kastracją posłuszeństwo wobec ojca
posunięte zostaje aż do jej antycypacji w upodobnieniu świadomego
życia uczuciowego do mentalności małej dziewczynki, a nienawiść
do ojca zostaje wyparta jako wieczny uraz. W paranoi nienawiść ta
przechodzi w chęć kastracji jako uogólniony pęd do destrukcji.
Chory cofa się do stadium nierozróżniania miłości i gwałtownej
dominacji. Dąży do fizycznej bliskości, do zawładnięcia, do
stosunku za wszelką cenę. Ponieważ nie może sam przed sobą
przyznać się do żądzy, rzuca się na innego, jako zazdrośnik albo
prześladowca, tak jak wypierający własne pragnienia sodomita
rzuca się na zwierzę jako myśliwy albo naganiacz. Siła
przyciągania wywodzi się z nazbyt głębokiego związku albo rodzi
się spontanicznie; jej ośrodkiem mogą być wielcy — w przypadku
kwerulantów i zabójców prezydentów, albo ci, którzy stoją
najniżej — jak w przypadku pogromów. Przedmioty fiksacji są
wymienne, jak figury ojca w dzieciństwie; chodzi o to, by
ugodzić, nieważne w kogo; mania nawiązania stosunku czepia się
wszystkiego, nie uznając żadnych związków. Patyczna projekcja to
rozpaczliwe przedsięwzięcie Ja, które — według Freuda — jest
nieskończenie mniej odporne na bodźce wewnętrzne niż na bodźce
zewnętrzne: pod naciskiem nagromadzonej agresji homoseksualnej
mechanizm psychiczny zapomina o swej filogenetycznie
najpóźniejszej zdobyczy, autopercepcji, i doznaje owej agresji
jako wroga zewnętrznego, aby tym lepiej jej sprostać.

Nacisk ten jednak ciąży także na zdrowym procesie poznania, jako
moment jego naiwności, nie objętej refleksją i popychającej do
przemocy. Gdziekolwiek energia intelektualna rozmyślnie
koncentruje się na świecie zewnętrznym, a więc wszędzie, gdzie
człowiek chce coś wyśledzić, ustalić, uchwycić, gdzie chodzi o
funkcje, które ze stadium prymitywnego pokonywania zwierzęcości
wysublimowały się w naukowe metody opanowywania przyrody,
schematyzacja łatwo pomija proces subiektywny i ustanawia system
jako rzecz samą. Uprzedmiotowione myślenie, podobnie jak myślenie
chore, zawiera w sobie arbitralność obcego wobec rzeczy
subiektywnego celu, zapomina o rzeczy i tym samym zadaje jej już
gwałt, który potem zadany jej będzie w praktyce. Bezwarunkowy
realizm cywilizowanej ludzkości, kulminujący w faszyzmie, jest
szczególnym przypadkiem paranoicznej manii, która wyludnia naturę
i na koniec wyludnia same ludy. Paranoja ma swe siedlisko w
przepaści niepewności, jaką musi przebyć każdy akt
obiektywizacji. Ponieważ nie ma żadnego absolutnie zniewalającego
argumentu przeciwko sądom materialnie fałszywym, tedy
zniekształconej percepcji, nawiedzanej przez takie sądy, nie
można uleczyć. Każde postrzeżenie zawiera nieświadomie elementy
pojęciowe, tak jak każdy sąd bezwiednie zawiera elementy
fenomenalistyczne. Ponieważ prawda wymaga wyobraźni, tym, których
wyobraźnia została uszkodzona, zawsze może się wydawać, że prawda
jest fantazją, a ich złudzenia — prawdą. Chory człowiek karmi się
immanentnie przynależnym do prawdy elementem fantazji,
nieustannie go eksponując. Demokratycznie obstaje przy
równouprawnieniu swego szaleństwa, ponieważ w istocie prawda też
nie jest zniewalająca. Nawet gdy mieszczanin przyzna już, że
antysemita nie ma racji, to chce przynajmniej, by i ofiara była
winna. Jakoż Hitler domaga się usprawiedliwienia masowych mordów
w imię uznanej przez prawo narodów zasady suwerenności, która
toleruje wszelką przemoc w innym kraju. Jak każdy paranoik
wykorzystuje oszukańczą tożsamość prawdy i sofistyki; ich
rozdział, choć tak ścisły, nie musi być uznawany. Postrzeżenie
jest możliwe tylko pod warunkiem, że rzecz będzie postrzegana
jako coś już określonego, na przykład jako egzemplarz pewnego
gatunku. Percepcja to zapośredniczona bezpośredniość, myśl mająca
uwodzicielską siłę zmysłowości. Percepcja na ślepo lokuje
elementy podmiotowe w pozornej samoprezentacji przedmiotu.
Uwolnić się od tej domieszki halucynacji może tylko świadoma
siebie praca myśli, według Leibnicjańskiego i Heglowskiego
idealizmu — filozofia. Gdy myśl w procesie poznania identyfikuje
bezpośrednio założone w percepcji, a przeto zniewalające momenty
pojęciowe jako takie, stopniowo przywraca je znowu podmiotowi i
ogołaca z nieodpartej siły postrzeżenia. W procesie takim każda
wcześniejsza faza, także faza nauki, okazuje się wobec filozofii
jeszcze niejako postrzeżeniem, inkrustowanym nierozpoznanymi
elementami intelektualnymi, wyobcowanym fenomenem; obstawanie
przy tej fazie, bez zanegowania jej — świadczy o patologii
poznania. Człowiek, który naiwnie absolutyzuje, choćby był
wszechstronnie czynny, zawsze biernie ulega, porażony oślepiającą
mocą fałszywej bezpośredniości.

Ale takie zaślepienie jest konstytutywnym elementem wszelkiego
sądu, koniecznym pozorem. Każdy sąd, również negatywny, zwiększa
bezpieczeństwo. Jeżeli nawet dla celów autokorekty podkreśla
własne wyizolowanie i relatywizm, nie może podawać swych treści,
choćby najostrożniej formułowanych, jako izolowanych i
relatywnych. Na tym polega istota sądu, w klauzuli okopuje się
czyste roszczenie. Prawda — w odróżnieniu od prawdopodobieństwa —
nie jest stopniowalna. Negacja, wykraczająca poza pojedynczy sąd
i ocalająca jego prawdę, jest możliwa tylko pod warunkiem, że sąd
ten sam siebie uznawał za prawdę i był niejako paranoiczny.
Prawdziwe wariactwo polega dopiero na niezmienności, na
niezdolności myśli do negacji, która w przeciwieństwie do
utrwalonego sądu jest zasadą myślenia. Paranoiczna
nadkonsekwencja, zła nieskończoność niezmiennie tego samego sądu,
jest niedostatkiem konsekwencji myślenia; zamiast myślowo
doprowadzić absolutne roszczenie do porażki i dzięki temu dalej
kształtować sąd, paranoik zacina się w swym roszczeniu, które
skazuje myślenie na porażkę. Zamiast iść dalej i wnikać w rzecz,
całe myślenie zużyte zostaje na beznadziejną obsługę
partykularnego sądu. Sąd ten jest niewzruszenie pozytywny, i o
tyle nie do odparcia, a słabość paranoika polega na słabości
myślenia. Refleksja, która u zdrowego człowieka kruszy moc
bezpośredniości, nigdy nie jest tak zniewalająca jak pozór, który
znosi. Jako negatywny, zwrotny, nie wprost ukierunkowany ruch
refleksja pozbawiona jest brutalności, właściwej pozytywizmowi.
Jeżeli psychiczna energia paranoi wywodzi się z owej libidinalnej
dynamiki, którą odsłania psychoanaliza, to jej obiektywna
odporność zasadza się na wieloznaczności, nieodłącznej od aktu
uprzedmiotowienia; czynnikiem pierwotnie decydującym jest właśnie
halucynogenna moc tego aktu. W języku teorii selekcji
powiedziałoby się, że w okresie kształtowania się ludzkiego
aparatu odbiorczego przeżywały te osobniki, u których mechanizmy
projekcyjne najsilniej ingerowały w rudymentarne funkcje logiczne
albo najmniej były ograniczone przedwczesnymi czynnościami
refleksyjnymi. Do dziś te przedsięwzięcia naukowe, które mają
przynosić praktyczne rezultaty, wymagają nieskrępowanej zdolności
definiowania, zdolności zatrzymywania myśli w miejscu wyznaczonym
przez społeczne potrzeby, ograniczania pola, które będzie badane
w najdrobniejszych szczegółach, bez pokusy transcendencji — i
podobnie paranoik nie potrafi wykroczyć poza wyznaczony mu przez
los kompleks interesów. Jego bystrość wyczerpuje się w
zafiksowanym kręgu, tak jak *ingenium* ludzkości likwiduje się
samo w kieracie zakreślonym przez cywilizację techniczną.
Paranoja jest cieniem poznania.

Fatalna gotowość do fałszywej projekcji jest tak złowieszczo
nieodłącznym pierwiastkiem ducha, że jako wyizolowany wzorzec
samozachowania grozi zdominowaniem wszystkiego, co wykracza poza
samozachowanie: kultury. Fałszywa projekcja jest uzurpatorem
królestwa wolności i wykształcenia; paranoja jest znamieniem
pół-inteligenta. Wszystkie słowa stają się dlań elementem
obłąkanego systemu, próbą duchowego zawłaszczenia obszarów,
którym jego własne doświadczenie nie może sprostać;
pół-inteligent chce gwałtem nadać sens światu, który jego samego
pozbawia sensu, a zarazem chce zniesławić ducha i doświadczenie,
w których nie ma udziału, oskarża je o ekskluzywizm, chociaż w
rzeczywistości udziału tego wzbrania mu społeczeństwo. Połowiczne
wykształcenie, które w przeciwieństwie do zwykłego braku
wykształcenia hipostazuje ograniczoną wiedzę jako prawdę, nie
może znieść skrajnego rozziewu między światem wewnętrznym a
zewnętrznym, między indywidualnym losem a prawami społeczeństwa,
między zjawiskiem a istotą. W tym cierpieniu zawiera się pewien
element prawdy w porównaniu z prostą akceptacją danej
rzeczywistości, która powołuje się ma wyższą racjonalność.
Jednakże strach każe połowicznemu wykształceniu stereotypowo
sięgać po którąś z charakterystycznych dlań formuł, aby bądź
uzasadnić nieszczęście, które już się wydarzyło, bądź
przepowiedzieć katastrofę, przebieraną niekiedy za odrodzenie.
Wyjaśnienie, w którym własne chęci występują jako czynnik
obiektywny, jest zawsze zewnętrzne i wydrążone z sensu, tak jak
wyizolowane zdarzenie, zarazem niezręczne i ponure. Obskuranckie
systemy pełnią dziś tę samą funkcję, co w średniowieczu mit
diabła na usługach oficjalnej religii: arbitralnie nadają sens
zewnętrznemu światu, tak jak poszczególny paranoik czyni to
według prywatnych schematów, przez nikogo nie podzielanych i z
tego powodu dopiero sprawiających wrażenie szaleństwa. Z pomocą
spieszą tu fatalne konwentykle i panacea, które stroją się w
naukowe piórka i zabijają myślenie: teozofia, numerologia,
medycyna naturalna, eurytmia, abstynenctwo, yoga i rozliczne inne
sekty, konkurujące ze sobą i wymienne, wszystkie wyposażone w
akademie, hierarchie, fachowy język, fetyszystyczne formuły nauki
i religii. W czasach, gdy istniało wykształcenie, były tworami
apokryficznymi i nie zasługującymi na szacunek. Dziś jednak, gdy
wykształcenie zamiera z przyczyn ekonomicznych, powstały i
rozwinęły się na nieoczekiwaną skalę nowe warunki dla masowej
paranoi. Minione systemy wiary, przyjmowane przez całe narody
jako zwarte formy paranoidalne, nie były tak szczelne. Ze względu
na swą racjonalną strukturę i właściwości pozostawiały —
przynajmniej od góry — miejsce na wykształcenie i ducha, których
pojęcie było ich właściwym medium. W pewien sposób
przeciwdziałały wręcz paranoi. Freud powiada o neurozach — w tym
przypadku nawet słusznie — że są to „formy aspołeczne”, które
usiłują „osiągnąć środkami prywatnymi to, co w społeczeństwie
powstało przez pracę zbiorową”^[S. Freud, *Totem i tabu*. Przeł.
J. Prokopiuk, M. Poręba, Warszawa 1993. s. 74.]. Systemy wiary
zachowują coś z tego kolektywnego charakteru, który chroni
jednostki przed chorobą. Choroba ulega socjalizacji: w upojeniu
wspólnej ekstazy — ba, po prostu jako wspólnota — zaślepienie
staje się relacją, a paranoiczny mechanizm poddany zostaje
kontroli, bez wyeliminowania strachu. Być może był to największy
wkład religii w dzieło samozachowania gatunku. Paranoidalne formy
świadomości sprzyjają tworzeniu związków, frond i gangów.
Członkowie ich boją się, że są w swej obłąkanej wierze
osamotnieni. W trybie projekcji dopatrują się wszędzie spisków i
prozelityzmu. Ukonstytuowana grupa zachowuje się w stosunku do
innych zawsze paranoicznie; pod tym względem wielkie mocarstwa, a
nawet organizacje całej ludzkości nie różnią się niczym od łowców
głów. Ci, którzy bez własnej woli wykluczeni są poza nawias
ludzkości, podobnie jak ci, którzy z tęsknoty do ludzkości sami
się z niej wykluczają, wiedzą, że prześladowanie wzmacnia
patologiczną więź wewnętrzną. Normalny członek społeczeństwa
roztapia swoją paranoję przez uczestnictwo w paranoi kolektywnej
i czepia się namiętnie obiektywizujących, kolektywnych,
sprawdzonych form obłędu. *Horror vacui*, który każe im
przystępować do związków i stowarzyszeń, spaja ich mocno razem i
użycza niemal nieprzezwyciężalnej siły.

Wraz z mieszczańską formą własności upowszechniło się też
wykształcenie. Wyparło paranoję w mroczne zakamarki społeczeństwa
i duszy. Ale jako że realna emancypacja człowieka nie nadążała za
oświeceniem ducha, chorobą dotknięte zostało samo wykształcenie.
Im większy dystans między świadomością wykształconą a społeczną
rzeczywistością, tym bardziej świadomość ta ulegała procesowi
urzeczowienia. Kultura stała się w pełni towarem,
rozpowszechnianym w trybie informacji, nie przenikając do tych
nawet, do których docierała jako informacja. Myślenie ma krótki
oddech, ogranicza się do chwytania izolowanych faktów. Związki
myślowe odrzucane są jako niewygodny i zbędny wysiłek. Moment
rozwojowy w myśleniu, geneza i intensywność, ulega zapomnieniu i
degradacji do bezpośredniej teraźniejszości, ekstensywności.
Dzisiejszy porządek życia nie pozostawia Ja wolnej przestrzeni na
duchowe konsekwencje. Myśl zredukowana do wiedzy ulega
neutralizacji, staje się wyłącznie kwalifikacją na specyficznych
rynkach pracy, podnosi wartość towaru, jakim jest osobowość. W
ten sposób niszczeje owa duchowa zdolność do autorefleksji,
przeciwdziałająca paranoi. Warunki późnego kapitalizmu sprawiają
wreszcie, że połowiczne wykształcenie staje się duchem
obiektywnym. W totalitarnej fazie panowania połowiczne
wykształcenie przywraca do godności prowincjonalnych szarlatanów
polityki i wraz z nimi obłędny system jako *ultima ratio*, oraz
narzuca ów system większości poddanych, i tak już skorumpowanych
przez wielki przemysł i przemysł kulturalny. Absurd panowania
jest dla zdrowej świadomości dziś tak oczywisty, że przy życiu
utrzymać się może jedynie świadomość chora. Gdy panowanie z
konieczności staje się prześladowaniem, znieść je mogą tylko
cierpiący na manię prześladowczą, ponieważ tym samym wolno im
prześladować innych.

Ponadto faszyzm, w którym odpowiedzialność za kobietę i dziecko,
mozolnie wyhodowana przez mieszczańską cywilizację, zanika
wskutek tego, że jednostka stale musi kierować się regulaminem,
likwiduje sumienia. Sumienie — wbrew temu, co wyobrażali sobie
Dostojewski i niemieccy apostołowie życia wewnętrznego — polega
na tym, że Ja wrażliwe jest na zewnętrzną substancjalność, zdolne
uznać cudzą sprawę za własną. Zdolność ta to zdolność do
refleksji, w której receptywność splata się z wyobraźnią. Z
chwilą gdy wielki przemysł, usuwając niezależne podmioty
gospodarcze, po części przez to, że eliminuje samodzielnych
przedsiębiorców, a po części przez to, że przekształca robotników
w obiekty syndykatów, niepowstrzymanie likwiduje ekonomiczne
podłoże decyzji moralnych, refleksja musi zamierać. Dusza, jako
możliwość przyznania się przed samym sobą do winy, niszczeje.
Sumienie staje się bezprzedmiotowe, gdyż miejsce
odpowiedzialności jednostki za siebie i swoich bliskich zajmują —
choć nadal pod dawnym sztandarem moralnym — świadczenia na rzecz
aparatu. Nie dochodzi już do konfliktu wewnętrznego, który jest
warunkiem kształtowania sumienia. Zamiast uwewnętrznienia nakazów
społecznych, skutkiem czego są one nie tylko bardziej
zobowiązujące i zarazem bardziej otwarte, ale także niezależne od
społeczeństwa, a ewentualnie mogą nawet kierować się przeciwko
niemu, w grę wchodzi szybka, bezpośrednia identyfikacja ze
stereotypową skalą wartości. Wzorowa Niemka, ucieleśnienie cech
kobiecych, i prawdziwy Niemiec, ucieleśnienie cech męskich,
podobnie jak ich odpowiedniki cudzoziemskie, to przykłady
aspołecznego konformizmu. Panowanie — mimo i właśnie dlatego, że
jest złe — stało się tak potężne, że bezsilna jednostka może
stawić czoła swemu losowi jedynie za cenę ślepej uległości.

W tym stanie rzeczy od sterowanego przez partię przypadku zależy,
kogo istota desperacko walcząca o samozachowanie obarczy — w
drodze projekcji — winą za swój strach. Predestynowani do tego są
Żydzi. Sfera cyrkulacji, gdzie mieli zapewnioną silną pozycję
ekonomiczną, zanika. Liberalistyczna forma przedsiębiorstwa
dawała rozproszonemu majątkowi jeszcze pewne wpływy polityczne.
Dziś przedsiębiorcy, którzy ledwo zdążyli się wyemancypować,
wydani są potęgom kapitału, które stopiły się z aparatem
państwowym i wyrosły ponad konkurencję. Nieważne, jacy są
naprawdę Żydzi, ich wizerunek — obraz przezwyciężonej formy —
nosi cechy nieuchronnie przyciągające wrogość totalitarnego
panowania: szczęście bez władzy, zapłata bez pracy, ojczyzna bez
kamieni granicznych, religia bez mitu. Wszystkiego tego panowanie
nie toleruje, ponieważ tego pragną dla siebie potajemnie
podwładni. Panowanie może się utrzymać dopóty, dopóki sami
podwładni we własnych oczach zohydzają przedmiot swych pragnień.
Jest to możliwe za pośrednictwem patycznej projekcji, jako że
również nienawiść prowadzi do zjednoczenia ze swym przedmiotem —
w zniszczeniu. Nienawiść jest negatywną stroną pojednania.
Pojednanie to najwyższe pojęcie judaizmu, a sensem judaizmu jest
oczekiwanie: niezdolność do oczekiwania rodzi paranoiczną formę
reakcji. Antysemici urzeczywistniają własnymi siłami swój
negatywny absolut, zmieniają w piekło świat, który zawsze uważali
za piekło. Odwrócenie tej fatalności zależy od tego, czy poddani
w obliczu absolutnego szaleństwa owładną sobą i położą szaleństwu
kres. Dopiero uwolnienie myśli od panowania, obalenie przemocy
mogłoby urzeczywistnić ideę, która do tej pory pozostawała
nieprawdziwa: mianowicie że Żyd jest człowiekiem. Byłby to krok
od społeczeństwa antysemickiego, które zarówno Żydów, jak innych
wpędza w chorobę, ku społeczeństwu ludzkiemu. Spełniłoby się też
wówczas wbrew sobie faszystowskie kłamstwo: kwestia żydowska
okazałaby się rzeczywiście punktem zwrotnym dziejów. Wraz z
pokonaniem choroby duchowej, pleniącej się na żyznym gruncie
przez żadną refleksję nie zmąconej pewności siebie, ludzkość,
która do tej pory jest powszechną anty-rasą, stałaby się
gatunkiem, który będąc naturą jest jednak czymś więcej niż
natura, gdyż posiada obraz samego siebie. Indywidualna i
społeczna emancypacja od panowania to ruch przeciwny fałszywej
projekcji, a Żyd, który kiedykolwiek stałby się obiektem tejże,
nie byłby już znakiem nieszczęścia, które dziś bezsensownie godzi
w niego, podobnie jak we wszystkie prześladowane istoty,
zwierzęta i ludzi.

[Ⅶ^[Rozdziału tego nie było jeszcze w wydaniu z 1944 r.; por.
„Przedmowa”, s 17 (*przyp. tłum.*).]]{.section}

Ale antysemitów już nie ma^[Poczynając od 1879 r. powstawało w
Niemczech mnóstwo partii, frakcji i ugrupowań, mających w nazwie
i programie antysemityzm (Liga Antysemitów, Antysemickie
Zjednoczenie Niemieckie, Antysemicka Partia Niemiecko-Socjalna,
Antysemicka Partia Ludowa *etc*.); miały na ogół krótki żywot i
niewielkie znaczenie w bieżącej polityce, przyczyniły się
natomiast walnie do zmiany klimatu politycznego (*przyp.
tłum.*).]. Ostatnio byli nimi liberałowie, którzy chcieli wyrażać
antyliberalne opinie. Staroświecki konserwatywny dystans szlachty
i korpusu oficerskiego wobec Żydów miał pod koniec XIX wieku
czysto reakcyjny charakter. Na czasie byli Ahlwardtowie i
Pałka-Kunzowie^[Hermann Ahlwardt, autor antysemickich pamfletów,
poseł do Reichstagu, hospitant Deutsch-Soziale Reformpartei;
Hermann Kunze, teoretyk wojskowości, wykładowca w szkole kadetów,
przew. Deutsch-Soziale Reformpartei, antysemicki demagog;
przydomek Pałka (*Knüppelkunze*) wziął się stąd, że organizowane
przez niego zebrania często przeradzały się w bijatyki (*przyp.
tłum.*).]. Skupiali wokół siebie ludzi, stanowiących już materiał
dla Führera, cieszyli się poparciem najmarniejszych figur i
maniaków z całego kraju. Demonstrowany antysemityzm we własnych
oczach był zarazem ruchem obywatelskim i buntowniczym.
Złorzeczenia z ust narodowców były karykaturą swobód cywilnych.
Antysemickie politykowanie przy piwie ujawniało kłamstwo
niemieckiego liberalizmu: karmiło się liberalizmem i ostatecznie
zgotowało mu kres. Jakkolwiek antysemici uważali, że ich własna
przeciętność w stosunku do Żydów daje im prawo do rękoczynów,
które zawierały już w sobie ziarno powszechnego mordu, to w
kwestiach ekonomicznych mieli wciąż jeszcze dość przezorności, by
zestawiać ryzyko Trzeciej Rzeszy z korzyściami swoistej wrogiej
tolerancji. Antysemityzm był jeszcze jednym z konkurencyjnych
motywów subiektywnego wyboru. Decyzja odnosiła się specyficznie
do antysemityzmu. Ale przyjęcie teorii narodu zakładało już cały
szowinistyczny słownik. Antysemickie poglądy były zawsze
świadectwem stereotypowości myślenia. Dziś stereotypy są już
niepotrzebne. Nadal dokonuje się wyboru, ale wybiera się tylko
między totalnościami. Miejsce antysemickiej psychologii zajmuje
prosta akceptacja faszystowskiego pakietu wyborczego
(*ticket*)^[Ticket — w amerykańskim systemie wyborczym lista
kandydatów wystawionych przez daną partię (*przyp. tłum.*)]
inwentarza haseł przebojowego wielkiego przemysłu. Na kartce
wyborczej masowej partii machina partyjna udostępnia wyborcy
nazwiska tych, którzy i tak nigdy nie znaleźli się w kręgu jego
doświadczenia i na których może głosować tylko *en bloc*, i
podobnie główne punkty ideologii skodyfikowane są na niewielu
listach. Wyborca musi zdecydować się *en bloc* na jedną z list,
jeżeli nie chce, by jego własna postawa okazała się równie bez
znaczenia jak rozproszone głosy w dniu wyborów w porównaniu z
wynikami statystycznych kolosów. Antysemityzm nie jest już
samoistnym impulsem, ale deską platformy wyborczej: kto daje
szansę faszyzmowi, ten podpisując się pod rozbiciem związków
zawodowych i krucjatą antybolszewicką, podpisuje się
automatycznie pod zagładą Żydów. Przekonania antysemity — choćby
najbardziej zakłamane — zostały wchłonięte przez z góry ustalone
i bezpodmiotowe programy głoszone przez rzeczników partii. Gdy
masy akceptują reakcyjny pakiet, zawierający punkt przeciwko
Żydom, ulegają społecznym mechanizmom, w których indywidualne
doświadczenia kontaktów z Żydami nie odgrywają żadnej roli.
Rzeczywiście okazało się, że antysemityzm w regionach
niezażydzonych^[W oryg. *judenrein* — typowe wyrażenie słownictwa
nazistowskiego (*przyp. tłum.*) .] ma równie duże szanse, jak w
samym Hollywood. Miejsce doświadczenia zajmują *clichés*, miejsce
czynnej w doświadczeniu wyobraźni — pilna recepcja. Członkom
każdej warstwy przepisane jest pewne *pensum* orientacji, pod
karą szybkiej porażki. Przymus orientacji dotyczy zarówno wiedzy
o najnowszych samolotach, jak akcesu do którejś z narzuconych
instancji władzy.

W świecie seryjnej produkcji stereotypizacja — jego schemat —
zajmuje miejsce pracy kategorialnej. Sąd nie opiera się już na
rzeczywiście dokonanej syntezie, ale na ślepej subsumpcji. Jeżeli
w fazie historycznie wcześniejszej sądy polegały na szybkim
rozróżnieniu, które pozwalało natychmiast wypuścić zatrutą
strzałę, to od tej pory wymiana i wymiar sprawiedliwości zrobiły
swoje. Sądzenie przechodziło przez kolejne stopnie rozważań, co
chroniło podmiot sądzący przed brutalną identyfikacją z
orzeczeniem. W późnym społeczeństwie przemysłowym następuje
regres do egzekucji bez osądu. Gdy faszyzm zastąpił uciążliwe
postępowanie sądowe w sprawach karnych procedurą przyspieszoną,
współcześni byli do tego ekonomicznie przygotowani; nauczyli się
już bezrefleksyjnie patrzeć na rzeczy poprzez myślowe modele,
*termini technici*, które w czasach rozpadu języka stanowią
zawsze swoistą żelazną rację. Postrzegający nie jest już obecny w
procesie postrzegania. Nie wykazuje już owej czynnej bierności
poznania, w której elementy kategorialne i konwencjonalnie
uformowane *datum* kształtują się wzajemnie, na nowo i
odpowiednio, tak by uczynić zadość postrzeganemu przedmiotowi. W
dziedzinie nauk społecznych, tak samo jak w świecie doświadczeń
jednostkowych, łączy się sztywno i bez zapośredniczenia ślepa
naoczność i puste pojęcia. W epoce trzystu słów podstawowych
zanika zdolność do wysiłku sądzenia, a tym samym zanika różnica
między prawdą a fałszem. Myślenie w wysoce wyspecjalizowanej
formie stanowi jeszcze w pewnych branżach podziału pracy część
zawodowego rynsztunku, poza tym otaczane jest wzgardą jako
staroświecki luksus: *armchair thinking*. Od ludzi oczekuje się,
by czegoś dokonywali. Im bardziej wskutek rozwoju techniki zbędna
staje się praca fizyczna, tym bardziej stawia się ją za przykład
pracy duchowej, której nie wolno ulec pokusie wyciągnięcia stąd
konsekwencji. Na tym polega sekret ogłupiania, jakże korzystnego
dla antysemityzmu. Jeżeli nawet w obrębie logiki pojęcie jest
wobec danej szczegółowej treści czymś czysto zewnętrznym, to cóż
dopiero w społeczeństwie — biada wszystkiemu, co reprezentuje
różnicę! Każdemu przykleja się etykietkę: przyjaciela lub wroga.
Lekceważenie podmiotu ułatwia sprawę administracji. Całe grupy
ludności przemieszcza się w inne regiony, indywidua ze stemplem
„Żyd” wysyła się do gazu.

Obojętność wobec indywiduum, znajdująca swój wyraz w logice,
wyciąga wnioski z procesu ekonomicznego. Indywiduum stało się
hamulcem produkcji. Niejednoczesność rozwoju techniki i
człowieka, *cultural lag*, nad czym kiwali głowami socjologowie,
zaczyna zanikać. Racjonalność ekonomiczna, sławetna zasada
minimalizacji środków, nieustannie przekształca ostatnie
jednostki gospodarcze: przedsiębiorstwo i człowieka. Najbardziej
postępowa forma staje się formą dominującą. Kiedyś dom towarowy
wywłaszczył sklepiki w starym stylu. Sklepiki takie, wyrosłe z
reżimu merkantylistycznego, były ośrodkiem inicjatywy,
zarządzania i organizacji i — jak dawne młyny i kuźnie — stawały
się małymi fabryczkami, niezależnymi przedsiębiorstwami. Wymagało
to wiele zachodu, było kosztowne i ryzykowne. Toteż konkurencja
wyłoniła bardziej wydajną, scentralizowaną formę sklepu
detalicznego: dom towarowy. To samo dzieje się z psychologicznym
odpowiednikiem małego przedsiębiorstwa — z indywiduum. Indywiduum
powstało jako dynamiczna komórka aktywności gospodarczej.
Wyemancypowawszy się spod kurateli, jakiej podlegało w
dawniejszych fazach rozwoju ekonomicznego, troszczyło się samo o
siebie: proletariusz wynajmował się na rynku pracy i stale
dostosowywał do nowych warunków technicznych, przedsiębiorca
niestrudzenie realizował idealny typ *hominis oeconomici*.
Psychoanaliza przedstawia owo w ten sposób powstałe wewnętrzne
małe przedsiębiorstwo jako złożony układ dynamiczny
podświadomości i świadomości, *id*, *ego* i *super-ego*. W
konfrontacji z *super-ego*, instancją kontrolną społeczeństwa nad
jednostką *ego* utrzymuje popędy w granicach niezbędnych dla
samozachowania. Tarcia są silne, neurozy — *faux frais* w
ekonomii popędów — nieuniknione. Mimo to skomplikowana aparatura
psychiczna umożliwiała do pewnego stopnia swobodną grę między
podmiotami, będącą podstawą gospodarki rynkowej. W erze wielkich
koncernów i wojen światowych takie zapośredniczanie procesu
społecznego przez niezliczone monady okazuje się anachronizmem.
Podmioty ekonomii popędów podlegają psychologicznemu
wywłaszczeniu — ekonomia ta przechodzi pod bardziej racjonalny
zarząd samego społeczeństwa. Jednostka nie musi już określać
swoich powinności w trybie bolesnej wewnętrznej dialektyki
sumienia, samozachowania i popędów. Za człowieka czynnego
zawodowo decyzje podejmuje hierarchia zrzeszeń aż po
administrację narodową, w sferze prywatnej za pośrednictwem
schematów kultury masowej, której przymusowi konsumenci podlegają
aż po ostatnie wewnętrzne impulsy. Funkcje *ego* i *super-ego*
przejmują gremia i gwiazdy, a masy, wyzbyte nawet pozoru
osobowości, formują się zgodnie z hasłami i modelami, co powoduje
daleko mniej niż przedtem tarć między instynktami a wewnętrzną
cenzurą. Jeżeli w epoce liberalizmu indywidualizacja części
ludności była elementem adaptacji całego społeczeństwa do stanu
techniki, to dziś funkcjonowanie aparatury gospodarczej wymaga
kierowania masami nie zakłóconego przez indywidualizację.
Wytyczony przez ekonomię kierunek całościowego procesu
społecznego, który zawsze odbijał się na duchowej i fizycznej
konstytucji człowieka, pozwala zmarnieć tym organom jednostki,
które działały na rzecz samodzielnego kształtowania własnej
egzystencji. Odkąd myślenie stało się sektorem w podziale pracy,
plany odnośnych ekspertów i wodzów sprawiają, że niepotrzebne są
jednostki planujące swoje własne szczęście. Irracjonalność
pilnego i uległego dostosowywania się do rzeczywistości jest dla
jednostki czymś bardziej racjonalnym od rozumu. Jeżeli kiedyś
mieszczanin interioryzował przymus jako obowiązek sumienia —
dokonując tej operacji na samym sobie i na swoich robotnikach —
to tymczasem cały człowiek stał się podmiotem-przedmiotem
represji. W toku postępu społeczeństwa przemysłowego — które ma
jakoby cudownym sposobem zlikwidować zasadę pauperyzacji, choć
zasada ta jest jego owocem — pohańbieniu ulega pojęcie, będące
usprawiedliwieniem całego procesu: pojęcie człowieka jako osoby,
jako nosiciela rozumu. Dialektyka oświecenia przeradza się
obiektywnie w obłęd.

Ten obłęd jest zarazem obłędem rzeczywistości politycznej. Jako
gęsta tkanina nowoczesnej komunikacji świat stał się tak
jednolity, że narodowy koloryt ujawnia się już tylko w sztucznie
wymyślanych różnicach między śniadaniem dyplomatycznym w
Dumbarton Oaks i w Persji, a o narodowej odrębności świadczą
przede wszystkim miliony głodne ryżu, które wymknęły się przez
ciasne oczka sieci. Obfitość dóbr, które można produkować
wszędzie i w tym samym czasie, sprawia, że walka o surowce i
rynki zbytu wydaje się coraz większym anachronizmem, a zarazem
ludzkość podzielona jest na kilka bloków militarnych. Bloki te
rywalizują ze sobą jeszcze zacieklej niż firmy w dobie
anarchistycznej produkcji towarowej i zmierzają do wzajemnej
likwidacji. Im bardziej niedorzeczny jest antagonizm, tym
sztywniejszy podział na bloki. Dopóki totalna identyfikacja z
tymi monstrualnymi potęgami narzucana jest wszystkim mieszkańcom
odnośnych stref władzy jako druga natura, a wszystkie pory
świadomości są szczelnie zatykane, dopóty masy utrzymywane będą w
stanie absolutnej apatii, która uzdatnia je do cudów wydajności.
Na pozór wydaje się, że decyzje należą wciąż do jednostki — w
rzeczywistości podejmowane są w znacznej mierze z góry. Głoszona
przez polityków tych obozów nieprzezwyciężalna wrogość obu
ideologii sama jest tylko ideologią ślepego układu władzy.
Myślenie w kategoriach pakietu (*Ticketdenken*), produkt
uprzemysłowienia i jego reklamy, rozciąga się na stosunki
międzynarodowe. To, czy obywatel wybierze pakiet komunistyczny
czy faszystowski, zależy od tego, czy bardziej imponuje mu Armia
Czerwona, czy laboratoria Zachodu. Urzeczowienie, za którego
sprawą struktura władzy, możliwa tylko przy bierności mas, jawi
się tymże jako niewzruszona rzeczywistość, stało się tak gęste,
że każdy spontaniczny odruch, a nawet samo tylko wyobrażenie
prawdziwego stanu rzeczy nieuchronnie staje się skamieniałą
utopią, dewiacyjnym sekciarstwem. Sieć pozorów stała się tak
gęsta, że przejrzenie jej na wylot, jej zdemaskowanie obiektywnie
nabiera charakteru halucynacji. Natomiast wybrać pakiet to
dostosować się do pozoru skamieniałego w rzeczywistość, który
przez każdy taki akt dostosowania w nieskończoność się
reprodukuje. Każdy, kto choćby żywi wątpliwości, jest już
napiętnowany jako dezerter. Od czasów Hamleta wahanie było
znakiem myślenia i człowieczeństwa. Strwoniony czas reprezentował
i zarazem zapośredniczał dystans między tym, co indywidualne, a
tym, co ogólne — jak w ekonomii cyrkulacja zapośredniczała
konsumpcję i produkcję, Dziś jednostki otrzymują gotowy pakiet
wyborczy od władz, tak jak konsumenci nabywają samochód w dziale
zbytu fabryki. Zadośćuczynienie rzeczywistości, adaptacja do
władzy nie jest już rezultatem dialektycznego procesu między
podmiotem a rzeczywistością, ale bezpośrednim produktem kółek
zębatych przemysłu. Mamy likwidację zamiast zniesienia, negację
formalną zamiast negacji określonej. Nie znające hamulców
produkcyjne kolosy pokonały indywiduum nie dlatego, że zapewniły
mu całkowite zaspokojenie, ale dlatego, że zniszczyły je jako
podmiot. Na tym polega ich doskonała racjonalność, zbieżna z ich
szaleństwem. Skrajna dysproporcja między kolektywem a jednostkami
unicestwia napięcie, ale niezakłócona harmonia wszechmocy i
bezsilności sama jest niezapośredniczoną sprzecznością, absolutnym
przeciwieństwem pojednania.

Wraz z indywiduum nie zanikły więc jego psychologiczne
determinanty, które zawsze były agenturami fałszywego
społeczeństwa wewnątrz człowieka. Ale typy charakterologiczne
mają dziś dokładnie wyznaczone miejsce w planie maszynerii
władzy. Kalkulacja uwzględnia ich współczynniki działania i
tarcia. Sam pakiet wyborczy jest już kołem zębatym. To, co w
mechanizmie psychologicznym zawsze było przymusowe, zależne i
irracjonalne, jest precyzyjnie dopasowane. Reakcyjny pakiet,
którego składnikiem jest antysemityzm, dostosowany jest do
syndromu destrukcyjno-konwencjonalnego. Reakcja przeciwko Żydom
nie ma charakteru pierwotnego, lecz raczej najpierw wykształca
się pewien kierunek instynktownych działań, i dopiero pakiet
podsuwa stosowny przedmiot prześladowań. Związane z
doświadczeniem „żywioły antysemityzmu”, pozbawione mocy wskutek
utraty doświadczeń, której wyrazem jest myślenie pakietowe,
zostają przez pakiet raz jeszcze zmobilizowane. Dokonany już
rozkład tych żywiołów powoduje nieczyste sumienie u
neo-antysemity i tym samym nienasycony pęd do zła. Właśnie
dlatego, że psychologia jednostek tworzy sama siebie i swoje
treści już tylko za pośrednictwem społecznie dostarczanych
syntetycznych schematów, dzisiejszy antysemityzm ma tak nijaki,
nieprzejrzysty charakter. Żydowski pośrednik staje się doskonałym
wizerunkiem diabła dopiero wtedy, gdy ekonomicznie już właściwie
nie istnieje; w ten sposób triumf jest łatwiejszy, a nawet
antysemicki ojciec rodziny staje się wolnym od odpowiedzialności
widzem niepowstrzymanej tendencji dziejowej, ingerującym tylko
wówczas, gdy wymaga tego jego rola funkcjonariusza partyjnego
albo pracownika fabryki cyklonu. Administracja totalitarnych
państw, która zarządza wytępienie tych części narodu, które nie
odpowiadają wymogom czasu, jest tylko egzekutorem z dawna
zapadłych werdyktów ekonomicznych. Ci, którym podział pracy
wyznaczył inne miejsce, mogą się temu przyglądać z taką samą
obojętnością, jaką czytelnik gazet wykazuje wobec doniesienia o
pracach porządkowych na miejscu wczorajszej katastrofy. Bo też i
sama odrębność, w której imię morduje się ofiary, dawno już się
zatarła. Ludzi, którzy jako Żydzi podpadają pod dekret, trzeba
dopiero wyszukiwać na podstawie kłopotliwych kwestionariuszy —
gdyż pod niwelującym naciskiem późnego społeczeństwa
przemysłowego wrogie religie, niegdyś konstytuujące różnicę,
zostały tymczasem w drodze skutecznej asymilacji przetworzone w
czyste dobra kulturalne. Żydowskie masy uchylają się od myślenia
pakietowego w stopniu równie niewielkim jak członkowie którejś z
wrogich organizacji młodzieżowych. Faszystowski antysemityzm musi
poniekąd dopiero wynajdować swój obiekt. Paranoja zmierza do
swego celu już nie na podstawie indywidualnej historii choroby
samego prześladowcy; stawszy się sposobem społecznej egzystencji,
musi ten cel sama ustanowić w zaślepiającym kontekście wojen i
koniunktur, zanim rzucą się nań, wewnętrznie i zewnętrznie,
towarzysze rodacy, odpowiednio predysponowani psychologicznie
jako pacjenci.

Okoliczność, że w tendencji antysemityzm jest już tylko pozycją w
wymiennym pakiecie, nieodparcie uzasadnia nadzieję na jego
koniec. Żydzi mordowani są w czasie, kiedy Wodzowie mogliby
wymienić antysemicką deskę platformy równie łatwo jak ludzkie
zespoły można z jednego miejsca na wskroś zracjonalizowanej
produkcji przenieść na inne. Podłożem ewolucji, która prowadzi do
myślenia pakietowego, jest uniwersalna redukcja wszystkich
specyficznych energii do jednej, zawsze tej samej, abstrakcyjnej
formy pracy — od pola bitwy po gabinet. Ale przejście od takich
warunków do stanu ludzkiego jest niemożliwe, ponieważ dobro
zaznaje tego samego losu, co zło. Wolność w postępowym pakiecie
jest dla politycznych struktur czystej władzy, będących
koniecznym celem postępowych decyzji, czymś tak zewnętrznym, jak
wrogość wobec Żydów dla trustu chemicznego. Wprawdzie postępowy
pakiet przyciąga jednostki psychologicznie bardziej ludzkie, ale
wskutek kurczącego się pola doświadczeń również zwolennicy
postępowego pakietu stają się wrogami różnicy. Antysemityzmem
jest nie dopiero pakiet zawierający antysemickie treści, lecz
mentalność pakietowa jako taka. Wściekła reakcja na różnicę — ten
teleologicznie nieodłączny element owej mentalności, jako
resentyment podmiotów panowania nad naturą, którzy sami podlegają
panowaniu — gotowa jest uderzyć w naturalną mniejszość,
jakkolwiek podmioty te zagrażają przede wszystkim mniejszości
społecznej. Odpowiedzialną za społeczeństwo elitę daleko trudniej
jest zlokalizować niż inne mniejszości. W mgławicy stosunków
własności, posiadania, dysponowania i zarządzania, elita ta
skutecznie wymyka się teoretycznemu określeniu. Ideologia rasy i
rzeczywistość klasy ujawnia jedynie abstrakcyjną różnicę w
stosunku do większości. Jeżeli jednak postępowy pakiet zmierza do
czegoś, co jest gorsze niż jego treść, to treść pakietu
faszystowskiego jest tak nijaka, że jako namiastka czegoś
lepszego może być utrzymana tylko dzięki rozpaczliwym wysiłkom
oszukanego. Jego groza polega na jawnym, a mimo to utrzymującym
się kłamstwie. Nie dopuszcza żadnej prawdy, która byłaby
miernikiem jego oceny, w bezmiarze jego niedorzeczności rysuje
się jednak z bliska prawda negatywnie całkiem już uchwytna — i
tylko całkowita zatrata myślenia może od niej oddzielić ludzi,
pozbawionych zdolności osądu. Zawładnąwszy sobą i przeistaczając
się w przemożną siłę, samo oświecenie mogłoby przełamać granice
oświecenia.
