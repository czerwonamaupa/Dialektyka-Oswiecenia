% Dialektyka Oświecenia
% Max Horkheimer, Theodor W. Adorno
% 1969

<section id="title" class="level1">
  <h2 class="authors">
    Max Horkheimer  
    Theodor W. Adorno
  </h2>

  <h1 class="title">
    Dialektyka  
    Oświecenia
  </h1>

  <p class="translation">
    Przełożyła  
    *Małgorzata Łukasiewicz*
  </p>

  <p class="translation">
    Przekład przejrzał i posłowiem opatrzył  
    *Marek J. Siemek*
  </p>
</section>

<section id="colophon">
  <p class="original-title">
    Tytuł oryginału  
    *Dialektik der Aufklärung. Philosophische Fragmente*
  </p>

  <p class="redaction">
    Redaktor  
    *Elżbieta Morawska*
  </p>

  <p class="cover">
    Projekt okładki  
    *Andrzej Łubniewski*
  </p>

  <p class="digitised">
    Cyfryzacja  
    *Czerwonamaupa*
  </p>

  <p class="copyright">
    © 1994 by Social Studies Association Inc., New York.  
    Für die Neuausgabe:  
    © S. Fischer Verlag GmbH, Frankfurt am Main, 1969  
    © by Polish Edition Wydawnictwo IFiS PAN, 1994  
    © for the Polish Translation by Malgorzata Łukasiewicz
  </p>

  <p class="credits">
    Książka powstała przy współudziale  
    Goethe Institut Warschau i Inter Nationes e.V.
  </p>

  <p class="isbn">
    ISBN 83-86166-12-6
  </p>
</section>


<section id="dedication">
  <h2 class="dedication">
    Friedrichowi Pollockowi
  </h2>
</section>

<section id="contents">
  <h2 class="contents-title">
    Spis treści
  </h2>

<h2>
* [*Do nowego wydania*](#do-nowego-wydania)
* [Przedmowa](#przedmowa)
* [Pojęcie oświecenia](#pojęcie-oświecenia)
  * [Dygresja I: Odyseusz albo mit oświecenia](#dygresja-i-odyseusz-albo-mit-oświecenia)
  * [Dygresja II: Julia albo oświecenie i moralność](98)
* [Przemysł kulturalny. Oświecenie jako masowe oszczerstwo](138)
* [Żywioły antysemityzmu. Granice oświecenia](189)
* [Notatki i szkice](232)
* [*Posłowie do wydania polskiego* (Marek J. Siemek)](283)
</h2>
</section>

# Do nowego wydania #

*Dialektyka oświecenia* ukazała się w 1947 r. w wydawnictwie Querido w Amsterdamie. Książka, stopniowo zyskująca popularność, jest od dawna wyczerpana. Jeżeli dziś, po ponad dwudziestu latach, znów ją wydajemy, to skłaniają nas do tego nie tylko wielorakie naciski, ale przeświadczenie, że niejedna z tych myśli jest i dziś na czasie oraz w znacznym stopniu określiła nasze późniejsze wysiłki teoretyczne. Osobom postronnym trudno sobie wyobrazić, do jakiego stopnia obydwaj ponosimy odpowiedzialność za każde zdanie. Obszerne fragmenty dyktowaliśmy wspólnie; napięcie obu intelektualnych temperamentów, które połączyły się w *Dialektyce* jest jej żywiołem.

Nie wszystko z tego, co powiedziano w książce, gotowi jesteśmy dziś bez zastrzeżeń podtrzymywać. Byłoby to nie do pogodzenia z teorią, która przyjmuje, że prawda ma swoje korzenie w czasie, i nie przeciwstawia jej biegowi dziejów jako czegoś niezmiennego. Książka powstawała w momencie, gdy kres narodowo-socjalistycznego terroru był już widoczny. W wielu miejscach jednakże sformułowania nie pasują do rzeczywistości dnia dzisiejszego. A przecież już wtedy przejście do świata administrowanego nie jawiło nam się nazbyt różowo.

W okresie politycznego podziału na dwa kolosalne bloki, obiektywnie prące do starcia, groza trwała nadal. Konflikty w Trzecim Świecie, ponowne narastanie totalitaryzmu nie są bynajmniej historycznymi incydentami, tak jak w myśl *Dialektyki* incydentem nie był ówczesny faszyzm. Krytyczne myślenie, które nie oszczędza także postępu, wymaga dziś zajęcia stanowiska w obronie resztek wolności, w obronie dążeń do rzeczywistego humanizmu, nawet jeśli wydają się one bezsilne w obliczu wielkiego pochodu historii.

Prześledzona w tej książce ewolucja ku totalnej integracji została jedynie przerwana, nie zakończona; grozi nam jej realizacja poprzez dyktatury i wojny. Prognoza, że w związku z tym oświecenie obraca się w pozytywizm, w mit tego, co jest, że inteligencja ostatecznie staje się wrogiem ducha, potwierdziła się aż nadto przekonywająco. Naszej koncepcji historii daleko od uroszczenia, iż historia jej się nie ima, koncepcja ta jednak nie goni na modłę pozytywizmu za informacją. Jako krytyka filozofii nie chce wyrzekać się filozofii.

Z Ameryki, gdzie książka ta powstała, wróciliśmy do Niemiec w przekonaniu, że teoretycznie i praktycznie możemy tu zdziałać więcej niż gdziekolwiek indziej. Razem z Friedrichem Pollockiem, któremu książka jest dedykowana, swego czasu na pięćdziesiąte, dziś na siedemdziesiąte piąte urodziny, stworzyliśmy znów Institut für Sozialforschung (Instytut Badań Społecznych), aby dalej uprawiać sformułowaną w *Dialektyce* koncepcję. W dalszej pracy nad teorią i w związanych z tym wspólnych doświadczeniach, tak jak już przy pierwszej redakcji, w najpiękniejszym znaczeniu tego słowa pomagała nam Gretel Adorno.

Wprowadzając zmiany wykazaliśmy więcej powściągliwości, niż jest to w zwyczaju przy nowych edycjach książek sprzed dziesięcioleci. Nie chcieliśmy retuszować tego, co zostało napisane, nawet w miejscach jawnie nieadekwatnych; doprowadzić tekst do postaci zgodnej z obecnym stanem naszych przemyśleń oznaczałoby napisać nową książkę. Że dziś chodzi raczej o to, by zachować wolność, krzewić ją i rozwijać, miast — choćby tylko pośrednio — przyspieszać bieg do świata administrowanego — tę myśl wypowiadaliśmy także w późniejszych pismach. Tu poprzestaliśmy na skorygowaniu błędów drukarskich i tym podobnych. Wskutek tej powściągliwości książka staje się dokumentem; mamy nadzieję, że jest zarazem czymś więcej.

<p class="signature">
  Max Horkheimer&nbsp;&nbsp;&nbsp;&nbsp;&nbsp;Theodor W. Adorno
<p>

<p class="date">
  Frankfurt nad Menem, kwiecień 1969
</p>

# Przedmowa #

Rozpoczynając tę pracę, której pierwsze próbki dedykowane są Friedrichowi Pollockowi, mieliśmy nadzieję, że ukończoną całość zdołamy mu przedłożyć na pięćdziesiąte urodziny. Im bardziej jednak zagłębialiśmy się w to zadanie, tym wyraźniej widzieliśmy dysproporcję między nim a naszymi siłami. Zamiarem naszym było rozpoznać, dlaczego ludzkość, zamiast wkroczyć w stan prawdziwie ludzki, popada w nowego rodzaju barbarzyństwo. Nie doceniliśmy trudności tego przedsięwzięcia, ponieważ nazbyt jeszcze ufaliśmy współczesnej świadomości. Bo choć od wielu lat zdawaliśmy sobie sprawę, że w instytucjonalnej praktyce nowoczesnej nauki wielkie wynalazki okupione są postępującym rozkładem kultury teoretycznej, to jednak wydawało nam się, iż podążając za tą praktyką, będziemy mogli w naszym przedsięwzięciu ograniczyć się do krytyki albo do kontynuacji nauk szczegółowych. Miało ono przynajmniej tematycznie trzymać się tradycyjnych dyscyplin, socjologii, psychologii i teorii poznania.

Fragmenty, które tu zebrano, dowodzą jednak, że musieliśmy wyzbyć się tych nadziei. Jeżeli troskliwe kultywowanie i sprawdzanie naukowej tradycji, zwłaszcza tam, gdzie jako zbędny balast została ona przez pozytywistyczną czystkę skazana na zapomnienie, stanowi moment poznania, to dzisiejsze załamanie cywilizacji mieszczańskiej stawia pod znakiem zapytania nie tylko instytucjonalną praktykę nauki, lecz także jej sens. To, co niezłomni faszyści obłudnie zachwalają, a gorliwie przystosowujący się eksperci od spraw ludzkich naiwnie realizują — nieustanna autodestrukcja oświecenia — nakazuje myśleniu wyzbyć się wszelkiej dobroduszności w stosunku do zwyczajów i skłonności ducha czasów. Gdy życie publiczne osiągnęło stan, w którym myśl nieuchronnie staje się towarem, a język jego reklamą, to próba prześledzenia tej deprawacji musi rozstać się z aktualnymi wymogami językowymi i myślowymi, zanim ich historyczne konsekwencje do szczętu ją udaremnią.

Gdyby chodziło tylko o przeszkody wynikłe z hołdującej zapomnieniu instrumentalizacji nauki, myślenie o zagadnieniach społecznych mogłoby przynajmniej nawiązać do tych kierunków, które pozostają w opozycji do nauki oficjalnej. Ale i one dostały się w tryby globalnego procesu produkcji. Zmieniły się nie mniej niż ideologia, z którą miały sprawę. Spotyka je zwykły los myśli triumfującej. Gdy myśl dobrowolnie opuszcza żywioł krytyczny i jako zwykły środek wstępuje na służbę istniejącej rzeczywistości, to mimowolnie zamienia pierwiastek pozytywny, który sobie wybrała, w pierwiastek negatywny, niszczący. Filozofia, która w osiemnastym wieku, na przekór inkwizytorom książek i ludzi, napawała nikczemność śmiertelnym strachem, już za Bonapartego przeszła na jej stronę. W końcu apologetyczna szkoła Comteʼa zawłaszczyła sobie spuściznę nieprzejednanych encyklopedystów i podała rękę temu wszystkiemu, z czym tamci walczyli. Metamorfoza krytyki w afirmację nie oszczędza też treści teoretycznych — ich prawda ulatnia się. Dziś zresztą zmotoryzowane dzieje wyprzedzają podobną ewolucję duchową i oficjalni rzecznicy, zajęci innymi sprawami, likwidują teorię, która pomogła im do zwycięstwa, zanim ta zdąży się na dobre sprostytuować.

Rozważając swoje własne przewiny myślenie widzi tedy, że ograbiono je z możliwości aprobującego używania nie tylko języka naukowego i potocznego, ale także owego języka opozycji. Nie da się dziś znaleźć słowa, które nie wiodłoby do zgody na panujące kierunki myślenia. Czego zaś nie dokona samodzielnie ów zeszmacony język, tego dopełni skrupulatnie machina społeczna. Cenzorzy, dobrowolnie utrzymywani przez wytwórnie filmowe z obawy przed zbytnimi stratami, mają swe odpowiedniki we wszystkich resortach. Obróbka, jakiej tekst literacki poddawany jest bądź z góry, automatycznie, przez samego twórcę, bądź przynajmniej przez sztab lektorów, wydawców, adiustatorów, *ghost-writers* w obrębie wydawnictwa i poza mim, przewyższa gruntownością wszelką cenzurę. Wydaje się, że ambicją systemu edukacyjnego jest, wbrew wszelkim dobroczynnym reformom, uczynić urząd cenzorski całkowicie zbędnym. W przekonaniu, że poznający duch, który nie ogranicza się do stwierdzania faktów i stosowania reguł prawdopodobieństwa, byłby zbyt podatny na szarlatanerię i zabobony, system ten robi wszystko, by na wyjałowionym gruncie szarlataneria i zabobony bujnie się pleniły. Jak prohibicja zawsze była szansą dla tym bardziej trujących produktów, tak zablokowanie wyobraźni teoretycznej pracowało na rzecz politycznego szaleństwa. Nawet tam, gdzie ludzie jeszcze mu nie ulegli, mechanizmy cenzury, zewnętrzne i wszczepione do wewnątrz, pozbawiają ich środków oporu.

Aporia, jaką napotkaliśmy w naszej pracy, okazała się przeto pierwszym przedmiotem, który mieliśmy zbadać: chodzi o autodestrukcję oświecenia. Nie mamy wątpliwości — i w tym tkwi nasza *petitio principii* — że wolność w społeczeństwie jest nieodłączna od oświecającego myślenia. Wydaje nam się jednak, że stwierdziliśmy również ponad wszelką wątpliwość, iż pojęcie tego myślenia, tak samo jak konkretne historyczne formy, instytucje społeczne, w jakie myślenie to jest wplecione, zawierają już zarodek owego powszechnego dziś regresu. Jeśli oświecenie nie zechce wziąć na siebie refleksji nad owym wstecznym momentem, przypieczętuje swój własny los. Gdy refleksję nad destrukcyjnymi elementami postępu pozostawia się wrogom postępu, ślepo pragmatyczne myślenie traci zdolność do zapośredniczającego znoszenia, a zatem także odniesienie do prawdy. Zagadkowa gotowość technologicznie wychowanych mas, by poddawać się wszelkim despotyzmom, grożąca autodestrukcją skłonność do nacjonalistycznej paranoi, wszystkie te niepojęte absurdy ujawniają słabość dzisiejszej świadomości teoretycznej.

Wierzymy, że te fragmenty mogą stanowić pewien wkład w tę świadomość. Pokazujemy bowiem, iż przyczyn regresu oświecenia w mitologię szukać należy nie tyle w wymyślonych specjalnie dla celów takiego regresu nacjonalistycznych, pogańskich i innych mitologiach nowoczesnych, lecz w samym oświeceniu, gdy zastyga ono w lęku przed prawdą. Oba pojęcia należy rozumieć nie tylko w sensie nauk o dziejach kultury, ale także realnie. Oświecenie wyraża rzeczywisty ruch społeczeństwa mieszczańskiego jako całości w aspekcie jego idei ucieleśnionej w osobach i instytucjach; i analogicznie prawda to nie tylko rozumna świadomość, lecz również jej postać w rzeczywistości. Strach, jakim nieodrodnego syna cywilizacji napawa odejście od faktów, które wszak już przy samym ich postrzeganiu podlegają stereotypowej obróbce za sprawą dzisiejszych praktyk w nauce, interesach i polityce, to bezpośrednio ten sam strach, jaki wzbudza społeczna dewiacja. Pojęcie jasności w języku i myśleniu, któremu sprostać ma sztuka, literatura i filozofia, również definiowane jest przez te praktyki. Pojęcie to, tabuizując wszelką myśl, która negatywnie odbija się od faktów i panujących form myślowych, jako mętną sprawę, najchętniej jako coś narodowo obcego duchowi, utrzymuje umysły w coraz głębszej ślepocie. Jest rzeczą beznadziejnie smutną, że nawet najuczciwszy reformator, który w zeszmaconym języku zaleca innowacje, przejmując zużyte kategorie i stojącą za nimi lichą filozofię, umacnia tylko tę potęgę istniejącego stanu rzeczy, którą chciałby złamać. Fałszywa jasność to tylko inna nazwa mitu. Mit zawsze był niejasny i zarazem przekonywający. Legitymacją jego była zawsze swojskość i dyspensa od pracy pojęcia.

Jeśli człowiek pogrąża się dziś w żywiole natury, jest to nieodłączne od postępu społecznego. Wzrost wydajności ekonomicznej, który z jednej strony stwarza warunki dla sprawiedliwszego świata, z drugiej strony użycza aparaturze technicznej i grupom społecznym, które nią rozporządzają, bezmiernej przewagi nad resztą ludzi. Wobec potęg ekonomicznych jednostka staje się niczym. Za sprawą tych potęg przemoc społeczeństwa nad naturą wznosi się na niebywały poziom. Jednostka znika przy aparaturze, którą obsługuje, a zarazem jest przez nią lepiej niż kiedykolwiek zaopatrzona. W stanie niesprawiedliwości bezsilność i sterowność mas rośnie wraz z przydzielaną jej ilością dóbr. Materialnie znaczny, a społecznie żałosny wzrost standardu życia niższych warstw odzwierciedla się w złudnym upowszechnieniu wartości duchowych. Sprawą ducha jest bowiem negacja urzeczowienia. Zmieniony w dobro kultury i serwowany dla celów konsumpcyjnych musi zginąć. Zalew dokładnych informacji i galanteryjnej rozrywki zaostrza dowcip i zarazem otępia.

Nie chodzi o kulturę jako wartość, tak jak to rozumieją krytycy cywilizacji, Huxley, Jaspers, Ortega y Gasset i inni: chodzi o to, że oświecenie musi się opamiętać i zastanowić nad sobą, jeżeli ludzkość nie ma zostać ostatecznie zdradzona. Nie w tym rzecz, by konserwować przeszłość, ale by nie zawieść przeszłych nadziei. Dziś zaś przeszłość trwa jako niszczenie przeszłości. Jeżeli szacowne wykształcenie aż po wiek dziewiętnasty było przywilejem, okupionym tym większym cierpieniem ludzi pozbawionych wykształcenia, to dwudziesty wiek za higieniczną fabrykę płaci stopieniem wszelkich pierwiastków kultury w kolosalnym tyglu. Nie byłaby to może wcale cena tak wysoka, jak sądzą owi obrońcy kultury, gdyby ta wyprzedaż kultury nie przyczyniała się do tego, że osiągnięcia ekonomiczne obracają się w swoje przeciwieństwo.

W tych warunkach nawet uszczęśliwiające dobra stają się elementami nieszczęścia. Masa dóbr, która kiedyś, w braku społecznego podmiotu, jako tak zwana nadprodukcja powodowała wewnętrzne kryzysy gospodarcze, dziś, na skutek tego, że jako ów społeczny podmiot intronizowano grupy władzy, rodzi międzynarodowe niebezpieczeństwo faszyzmu: postęp obraca się w regres. To, że higieniczna fabryka i wszystko, co się z tym wiąże, volkswagen i pałac sportu, tępym nożem zarzyna metafizykę, byłoby jeszcze obojętne, ale nie jest obojętne, że w całości życia społecznego owa fabryka, volkswagen i pałac sportu same stają się metafizyką, ideologiczną zasłoną, za którą gnieździ się realne nieszczęście. Taki jest punkt wyjścia tych fragmentów.

Pierwsza rozprawa, teoretyczna podstawa następnych, stara się przedstawić związki między racjonalnością a rzeczywistością społeczną, a także nieodłączne od nich związki między naturą a opanowaniem natury. Krytyka, jakiej poddane zostaje oświecenie, ma przygotować jego pozytywne pojęcie, wyrwać je z uwikłań w ślepą praktykę panowania.

Część krytyczną pierwszej rozprawy można z grubsza sprowadzić do dwu tez: że już mit jest oświeceniem oraz że oświecenie obraca się ponownie w mitologię. Tezy te przedstawione są szczegółowo w dwóch dygresjach. Pierwsza śledzi dialektykę mitu i oświecenia w *Odysei*, jednym z najwcześniejszych reprezentatywnych świadectw mieszczańsko-zachodniej cywilizacji. Trzon stanowią pojęcia ofiary i wyrzeczenia, demonstrujące zarazem różnicę i jedność mitycznej natury i oświeconego panowania nad naturą. Druga dygresja zajmuje się Kantem, de Sadeʼem i Nietzschem, którzy nieubłaganie dopełnili dzieła oświecenia. Pokazuje, jak ujarzmienie wszystkiego, co naturalne, przez suwerenny podmiot prowadzi w końcu właśnie do panowania tego, co naturalne, ślepo przedmiotowe. Tendencja ta niweluje wszystkie przeciwieństwa myśli mieszczańskiej, zwłaszcza opozycję moralnego rygoryzmu i absolutnej amoralności.

Rozdział poświęcony przemysłowi kulturalnemu ukazuje regresję oświecenia na przykładzie ideologii, której miarodajnym wyrazem jest film i radio. Oświecenie polega tu przede wszystkim na kalkulacji efektów oraz techniki wytwarzania i rozpowszechniania; natomiast ideologia co do swej właściwej treści sprowadza się do bałwochwalczej gloryfikacji tego, co jest, oraz władzy, sprawującej kontrolę nad techniką. Przy rozpatrywaniu tej sprzeczności przemysł kulturalny traktowany jest poważniej, niż sam się o to prosi. Ale skoro jego powoływanie się na własny komercyjny charakter, opowiedzenie się za prawdą złagodzoną od dawna stało się tylko wymówką, wykrętem od odpowiedzialności za kłamstwo, analiza nasza kieruje się obiektywnie w jego produktach zawartym roszczeniem do tego, by być tworami estetycznymi, czyli ukształtowaniami prawdy. Ukazując nicość tego roszczenia, analiza obnaża społeczny bezład. Rozdział ten jest bardziej jeszcze niż inne fragmentaryczny.

Mające charakter tez rozważania w rozdziale „Żywioły antysemityzmu” dotyczą rzeczywistego nawrotu oświeconej cywilizacji do barbarzyństwa. Racjonalność zawiera w sobie nie tylko idealną, lecz także praktyczną tendencję do autodestrukcji, i to od początku, nie tylko w fazie, gdy autodestrukcja ta staje się jawna. W tym sensie naszkicowano tam filozoficzną prehistorię antysemityzmu. Jego „irracjonalność” wywiedziona zostaje z samej istoty panującego rozumu oraz świata urządzonego na jego obraz. „Żywioły” pozostają w ścisłym związku z empirycznymi badaniami Instytutu Badań Społecznych, fundacji założonej i utrzymywanej przy życiu przez Felixa Weila, bez której nie tylko nasze studia, ale również spora część kontynuowanej wbrew Hitlerowi pracy teoretycznej niemieckich emigrantów nie byłaby możliwa. Pierwsze trzy tezy napisaliśmy wspólnie z Leonem Löwenthalem, z którym od pierwszych lat frankfurckich pracowaliśmy wspólnie nad wieloma zagadnieniami naukowymi.

W ostatniej części zamieszczone są notatki i szkice, po części należące do kręgu zagadnień poprzednich rozpraw, choć nie wchodzą w ich skład, po części zarysowujące problematykę przyszłej pracy. Większość dotyczy dialektycznej antropologii.

<p class="date">
  Los Angeles, California, maj 1944
</p>

Książka ta prezentuje tekst w postaci, w jakiej został on opracowany jeszcze podczas wojny, bez istotnych zmian. Jedynie ostatnia teza „Żywiołów antysemityzmu” została dodana później.

<p class="date">
  Czerwiec 1947
</p>

<p class="signature">
  Max Horkheimer&nbsp;&nbsp;&nbsp;&nbsp;&nbsp;Theodor W. Adorno
</p>

# Pojęcie oświecenia #

Oświecenie — rozumiane najszerzej jako postęp myśli — zawsze dążyło do tego, by uwolnić człowieka od strachu i uczynić go panem. Lecz oto w pełni oświecona ziemia stoi pod znakiem triumfującego nieszczęścia. Programem oświecenia było odczarowanie świata. Chciano rozbić mity i obalić urojenia za pomocą wiedzy. Motywy te podaje już „ojciec filozofii eksperymentalnej”^[Voltaire: *Lettres philosophiques XII. Oeuvres complètes.* T. XXII. Wyd. Garnier, Paris 1879, s. 118.], Bacon. Gardzi adeptami tradycji, którzy „wpierw sądzą, że inni wiedzą to, czego nie wiedzą; potem zaś, że oni sami wiedzą to, czego nie wiedzą. Wszelako łatwowierność, odraza do wątpliwości, nieopamiętanie w dawaniu odpowiedzi, pysznienie się wykształceniem wobec skromnej nieśmiałości, interesowność, niedbalstwo we własnej pracy badawczej, fetyszyzowanie słów, poprzestawanie na fragmentarycznych osiągnięciach poznawczych: te i podobne przyczyny stanęły na przeszkodzie szczęśliwemu małżeństwu ludzkiego intelektu z naturą rzeczy, a popchnęły go w ramiona próżnych pojęć i bezplanowych eksperymentów — płody i potomstwo tak osławionego związku nietrudno sobie wyobrazić. Prasa drukarska — wynalazek ciężkiego autoramentu; armata — wynalazek leżący już w zasięgu rąk; kompas — poniekąd znany już wcześniej: jakich zmian nie spowodowała ta trójka — w stanie wiedzy, w sytuacji wojny, w dziedzinie finansów, handlu i żeglugi! Wszystkie trzy zaś, powiadam, są tylko dziełem przypadku. Wyższość człowieka polega na wiedzy, co do tego nie ma wątpliwości. Wiedza kryje w sobie tysiące rzeczy, których królowie nie zdołają kupić za cenę swych skarbów, nad którymi rozkaz ich nie ma mocy, o których nie poinformują ich wywiadowcy i donosiciele, do których nie dotrą ich żeglarze i odkrywcy. Dziś panujemy nad naturą jedynie we własnych wyobrażeniach i poddani jesteśmy jej władzy; pozwólmy jednak, by powiodła nas ku odkryciom, a będziemy mogli rozporządzać nią w praktyce”^[F. Bacon: *In Praise of Knowledge. Miscellaneous Tracts Upon Human Philosophy. The Works of Francis Bacon.* T. 1. Wyd. Basil Montagu, London 1825, s. 254 i nast.].

Choć Baconowi obca była matematyka, to jednak doskonale ujął stanowisko nauki, która miała się potem rozwinąć. Szczęśliwe małżeństwo ludzkiego intelektu z naturą rzeczy, o którym pisze, jest wybitnie patriarchalne: intelekt, który zwycięża przesądy, ma rozkazywać odczarowanej naturze. Wiedza, która jest potęgą, nie zna granic — ani w niewoleniu stworzenia, ani w uległości wobec panów świata. Daje się użyć do wszelkich celów burżuazyjnej ekonomii w fabryce i na polu bitwy, i podobnie służy każdej przedsiębiorczej jednostce bez względu na pochodzenie. Królowie posługują się techniką na równi z kupcami: jest tak demokratyczna jak system gospodarczy, wraz z którym się rozwija. Technika jest istotą tej wiedzy. Wiedza ta nie zmierza do wykształcenia pojęć ni obrazów, nie przyświeca jej szczęście poznania, jej celem jest metoda, wykorzystanie cudzej pracy, kapitał. Owe tysiące rzeczy, które wedle Bacona w sobie kryje, są same w sobie znów tylko instrumentami: radio jako wysublimowana prasa drukarska, samolot bojowy jako skuteczniejsze działo artyleryjskie, zdalne sterowanie jako sprawniejszy kompas. Ludzie chcą nauczyć się od natury jednego: jak jej użyć, by w pełni zapanować nad nią i nad ludźmi. Nic innego się nie liczy. Bezwzględne wobec samego siebie oświecenie zniszczyło resztki własnej swej samowiedzy. Jakoż tylko myślenie, które samo sobie zadaje gwałt, jest dostatecznie twarde, by skruszyć mity. Wobec triumfu przeświadczenia, iż liczą się jedynie fakty, nawet nominalistyczne credo Bacona byłoby dziś podejrzane jako metafizyka i podpadałoby pod zarzut jałowości, o którą Bacon oskarżał scholastykę. Władza i poznanie to synonimy.^[Por. F. Bacon, *Novum Organum.* Przeł. J. Wikarjak. Warszawa 1955, s. 57.] Bezpłodne szczęście poznania jest dla Bacona występkiem  — tak samo jak dla Lutra. Nie chodzi bowiem o owo spełnienie, jakie człowiekowi daje prawda, ale o *operation*, o skuteczną metodę; „prawdziwym celem i funkcją nauki” są nie „przekonywające, zabawne, zasługujące na szacunek albo efektowne przemowy lub takie czy inne nieodparte argumenty, ale działanie, praca i odkrywanie nieznanych przedtem szczegółów, po to, by zyskać lepsze wyposażenie i pomoc w życiu”^[F. Bacon: *Valerius Terminus, of the Interpretation of Nature. Miscellaneous Tracts*, wyd. cyt., t. 1, s. 281.]. Precz z tajemnicą — a wraz z tajemnicą niechaj zniknie też pragnienie jej objawienia.

Odczarować świat to wyplenić animizm. Ksenofanes wykpiwa wielobóstwo, gdyż bogowie — skażeni wadami i przypadkowością — podobni są do ludzi, którzy ich stworzyli, a nowa logika demaskuje ukształtowane w języku słowa jako fałszywe monety, które lepiej zastąpić neutralnymi żetonami. Świat staje się chaosem, synteza — ocaleniem. Nie ma jakoby różnicy między totemicznym zwierzęciem, marzeniami jasnowidzącego i ideą absolutną. Na drodze do nowożytnej nauki ludzie wyrzekają się sensu. Zastępują pojęcie formułą, przyczynę — regułą i prawdopodobieństwem. Przyczyna to ostatnie z filozoficznych pojęć, przeciwko któremu zwróciła się naukowa krytyka, ono jedno bowiem już tylko pozostało z dawnych idei — ostatni akt sekularyzacji twórczej zasady. Definiować w języku epoki substancję i jakość, stan czynny i bierny, byt i istnienie — było od czasów Bacona sprawą filozofii, nauka zaś radziła sobie bez takich kategorii. Pozostały jako *idola theatri* dawnej metafizyki i już wówczas uchodziły za pomniki istot i potęg zamierzchłej przeszłości. Przeszłości, dla której mity były, wykładnią i tkanką życia oraz śmierci. Kategorie, w których filozofia zachodnia określała swój wieczny porządek natury, wypełniły miejsca zajmowane niegdyś przez Okeanosa i Persefonę, Ariadnę i Nereusa. Moment przejścia odnajdujemy w kosmologiach presokratycznych. Wilgotność, niepodzielność, powietrze, ogień — występujące tam jako pratworzywo natury — to właśnie dopiero co zracjonalizowane osady oglądu mitycznego. Podobnie jak wyobrażenia zapładniania ziemi przez wodę, które znad Nilu przeszły do Grecji, stały się tu hylozoicznymi zasadami, żywiołami, tak cała bujna wieloznaczność mitycznych demonów wysublimowała się w czystą formę istności ontologicznych. Wreszcie, za sprawą Platońskich idei, także patriarchalnych bogów olimpijskich zagarnął filozoficzny logos. Ale w platońskim i arystotelesowskim dziedzictwie metafizyki oświecenie dostrzegało znów stare potęgi i tępiło uniwersalia wraz z ich roszczeniem do prawdy jako przesąd. W autorytecie pojęć ogólnych dopatrywano się wciąż strachu przed demonami, którym ludzie nadają postać, by w trybie magicznego rytuału wpływać na przyrodę. Odtąd panowanie nad materią ma obywać się bez iluzji o jakichś rządzących nią lub zamieszkujących ją sił i ukrytych własności. To, co nie chce poddać się kryteriom obliczalności i użyteczności, uchodzi za podejrzane. Raz uwolnione od zewnętrznej presji oświecenie nie cofnie się już przed niczym. Jego własna idea praw człowieka zazna zaś tego samego losu, co niegdyś uniwersalia. Wszelki duchowy opór zwiększa tylko jego siłę.^[Por. G. W. F. Hegel: *Fenomenologia ducha.* Przeł. A. Landman. T. 2. Warszawa 1965, s. 145 i nast.] Albowiem oświecenie nawet w mitach rozpoznaje jeszcze samo siebie. Nieważne, na jakie mity powołują się przeciwnicy: mit, już przez to, że w tym sporze staje się argumentem, sam opowiada się za zasadą destrukcyjnej racjonalności, którą zarzuca oświeceniu. Oświecenie jest totalitarne.

Za podłoże mitu oświecenie uważało zawsze antropomorfizm, projekcję podmiotowości na przyrodę.^[Zgadzają się ze sobą w tej kwestii Ksenofanes, Montaigne, Hume, Feuerbach i Salomon Reinach. Por. tego ostatniego *Orpheus* (London — New York 1909, s. 6 i nast.).] Zjawiska nadprzyrodzone, duchy i demony, to zwierciadlane wizerunki ludzi, którzy dają się straszyć naturze. Wielość mitycznych postaci daje się zatem sprowadzić do wspólnego mianownika: podmiotu. Odpowiedź Edypa na zagadkę Sfinksa: „To człowiek”, powtarza się jako stereotypowy komunikat oświecenia, bez względu na to, czy w danym przypadku chodzi o cząstkę obiektywnego sensu, zarysy jakiegoś porządku, strach przed złymi potęgami czy nadzieję zbawienia. Za byt i zdarzenie oświecenie z góry uznaje tylko to, co można ujednolicić; jego ideałem jest system, z którego wynika wszystko razem i każda rzecz z osobna. Pod tym względem racjonalistyczna i empirystyczna wersja oświecenia są ze sobą zgodne. Choćby poszczególne szkoły dawały odmienne interpretacje pewników, struktura nauki jednolitej była zawsze ta sama. Mimo całego pluralizmu dziedzin badawczych postulowana przez Bacona *una scientia universalis*^[F. Bacon: *De augmentis scientiarum*, wyd. cyt., t. 8, s. 152.] jest równie wroga wobec wszystkiego, co nie daje się włączyć w system, jak *mathesis universalis* Leibniza wobec skoku. Wielość kształtów zostaje sprowadzona do położenia i miejsca w szeregu, historia do faktów, rzeczy do materii. Również według Bacona między najwyższymi zasadami a zdaniami obserwacyjnymi, ma zachodzić jednoznaczny związek logiczny, mianowicie poprzez stopniowe uogólnienia. De Maistre wyśmiewa się, że Bacon hołduje „idolowi drabiny”^[J.M. de Maistre, *Les Soirées de Saint-Petersbourg. zième entretien. Oeuvres complètes.* T. 4. Lyon 1891, s. 256.]. Logika formalna była wielką szkołą ujednolicania. Podsunęła oświeceniu schemat obliczalności świata. Mitologizujące zrównanie idei z liczbami w ostatnich pismach Platona wyraża tęsknotę wszelkiej demitologizacji: liczba stała się kanonem oświecenia. Te same równości rządzą mieszczańską sprawiedliwością i wymianą towarów. „Czyż reguła, że gdy dodajesz liczbę nieparzystą do parzystej, to suma będzie nieparzysta, nie jest na równi zasadą sprawiedliwości i matematyki? I czyż nie zachodzi prawdziwa zgodność między sprawiedliwością dystrybutywną a komutatywną z jednej strony oraz między proporcjami geometrycznymi a arytmetycznymi z drugiej strony?”^[F. Bacon: *Advancement of Learning,* wyd. cyt., t. 2, s. 126.] Społeczeństwem mieszczańskim rządzi ekwiwalent. To, co różnoimienne, sprowadzone zostaje do wielkości abstrakcyjnych, wskutek czego może być porównywane. Dla oświecenia to, co nie daje się wyrazić w liczbach, a ostatecznie w jednostkach, jest pozorem; współczesny pozytywizm zalicza to do poezji. Hasłem jest jedność — od Parmenidesa po Russella. Celem jest obalenie bogów i jakości.

Ale mity, które padły ofiarą oświecenia, same już były jego produktem. W naukowej kalkulacji zdarzenia anuluje się rachunek, jaki niegdyś myśl wystawiała zdarzeniu w micie. Mit chciał opowiadać, nazywać, wskazywać początek: a tym samym też przedstawiać, utrwalać, wyjaśniać. To roszczenie wzmocniło się, gdy mity poczęto zapisywać i zbierać. Bardzo wcześnie przestały być relacjami, a stały się teoriami. Każdy rytuał zawiera obraz zdarzenia oraz określonego procesu, na który chce się magicznym sposobem wywrzeć wpływ. Ów teoretyczny pierwiastek rytuału usamodzielnił się w najwcześniejszych eposach narodowych. Mity, z którymi zetknęli się tragicy, stoją już pod znakiem owej dyscypliny i potęgi, która przyświecała Baconowi. Miejsce lokalnych duchów i demonów zajęło niebo ze swą hierarchią, miejsce magicznych praktyk czarownika oraz plemienia zajęła odpowiednio odmierzona ofiara oraz wykonywana na rozkaz praca niewolników. Bóstwa olimpijskie nie są już bezpośrednio tożsame z żywiołami, lecz oznaczają żywioły. Wedle Homera Zeus przewodzi dziennemu niebu, Apollo kieruje słońcem, a Helios i Eos zatrącają już alegorią. Bogowie oddzielają się od materii jako ich kwintesencje. Byt rozpada się odtąd na logos, w miarę postępów filozofii kurczący się do wymiaru monady, czystego punktu odniesienia, oraz na masę wszystkich rzeczy i stworzeń zewnętrznych wobec niego. Ta jedna różnica między własnym istnieniem a całą pozostałą rzeczywistością pochłania wszystkie inne różnice. Świat — bez rozróżnień — podporządkowany zostaje człowiekowi. Pod tym względem żydowska historia stworzenia zgodna jest z religią olimpijską. „…i niech panuje nad rybami morskimi i nad ptactwem niebios, i nad bydłem, i nad całą ziemią, i nad wszelkim płazem pełzającym po ziemi”.^[Genesis 1, 26.]  „O Zeusie, ojcze Zeusie, twoje jest władanie niebios, i ty widzisz sprawy ludzkie, występne i sprawiedliwe, a także zuchwalstwo zwierząt, i rzetelność leży ci na sercu”.^[Archilochos, fr. 87. Cyt. wg Deussen: *Allgemeine Geschichte der Philosophie.* T. 2, cz. 1. Leipzig 1911, s. 18.]  „Albowiem tak się te rzeczy mają, że jeden pokutuje zaraz, inny później; jeżeli zaś choćby jeden miał ujść i nie dosięgłaby go groźna fatalność bogów, to przecież na ostatku i tak ugodzi, i niewinni będą musieli odpokutować czyn, bądź dzieci jego, bądź późniejsze pokolenia”.^[Solon, fr. 13, 25. Cyt. tamże, s. 20.] Przed bogami ostanie się jedynie ten, kto się im bez reszty podda. Przebudzenie podmiotowości okupione jest uznaniem władzy jako zasady wszelkich stosunków. Wobec tak jednolitej rozumności różnica między bogiem a człowiekiem okazuje się nieistotna, co rozum wskazywał niezawodnie już od czasów najdawniejszej krytyki Homera. Porządkujący umysł równy jest stwórczemu bogu, gdyż tak samo sprawują władzę nad naturą. Jeśli człowiek jest istotą na obraz i podobieństwo boże, to zasadą tego podobieństwa jest suwerenne panowanie nad tym, co istnieje, władcze spojrzenie, zwierzchność.

Mit przechodzi w oświecenie, a natura w czystą obiektywność. Ludzie płacą za pomnażanie swojej władzy wyobcowaniem od tego, nad czym władzę sprawują. Oświecenie poczyna sobie wobec rzeczy jak dyktator wobec ludzi. Dyktator zna ludzi o tyle, o ile może nimi manipulować. Człowiek nauki zna rzeczy o tyle, o ile może je zrobić. W ten sposób ich byt w sobie staje się bytem dla niego. W tej przemianie istota rzeczy okazuje się zawsze tym samym, substratem panowania. Właśnie owa tożsamość konstytuuje jedność natury. Praktyki magiczne nie zakładały tej jedności — podobnie jak nie zakładały jedności podmiotu. Rytuały szamana odnosiły się do wiatru, deszczu, węży w świecie zewnętrznym albo do demona, który wstąpił w chorego — nie do materii czy egzemplarzy. Magii nie uprawiał jeden i zawsze tożsamy duch; zmieniał się niczym kultowe maski, które miały przypominać wielość duchów. Magia jest krwawą nieprawdą, ale przynajmniej nie zapiera się panowania — nie przedstawia się jako czysta prawda, leżąca u podstaw podległego jej świata. Czarownik upodobnia się do demonów; aby je odstraszyć lub przejednać, przybiera postać straszną lub łagodną. Jakkolwiek jego urząd polega na powtarzaniu, czarownik — w przeciwieństwie do człowieka cywilizowanego, dla którego skromne motywy polowania stają się jednolitym kosmosem, kwintesencją wszelkich możliwości łupu — nie deklaruje się jako istota na podobieństwo niewidzialnych mocy. Dopiero taka deklaracja zaś pozwala człowiekowi uzyskać tożsamość jaźni, której nie zatraci się w utożsamieniu z innym, ale którą posiada się na zawsze jako szczelnie przylegającą maskę. Tożsamość ducha i jej korelat, jedność przyrody, kasuje całą wielość jakości. Zdyskwalifikowana przyroda staje się chaotyczną materią podlegającą już tylko podziałowi, a wszechmocna jaźń — czystym posiadaniem, tożsamością abstrakcyjną. W magii mamy do czynienia z systemem specyficznych zastępstw. To, co przydarza się oszczepowi wroga, jego włosom, jego imieniu, przydarza się zarazem osobie, zamiast boga na rzeź idzie ofiarne zwierzę. Substytucja w rytuale ofiarnym to krok w stronę logiki dyskursywnej. Jakkolwiek łania, którą składano w ofierze za córkę, czy jagnię, składane za pierworodnego syna, musiały jeszcze mieć swoje szczególne właściwości, to przecież reprezentowały już gatunek. Miały w sobie cechy dowolnego egzemplarza. Ale świętość *hic et nunc,* niepowtarzalność wybrańca, która przechodzi na substytut, radykalnie go odróżnia, sprawia, że mimo wymiany jest niewymienny. Otóż nauka kładzie temu kres. Nauka nie uznaje takiej substytucji: jeżeli zwierzę ofiarne, to już nie bóg. Możliwość substytucji zmienia się w zdolność uniwersalnego funkcjonowania. Atom rozbijany jest nie w zastępstwie, ale jako próbka materii, i królik nie w zastępstwie przechodzi mękę laboratoryjnych eksperymentów, ale w zapoznaniu, jako egzemplarz. Ponieważ w funkcjonalnej nauce różnice są tak płynne, że wszystko zanika w jednej i tej samej materii, tedy przedmiot nauki kostnieje, a sztywny rytuał dawnych czasów wydaje się w porównaniu z nim giętki, jako że w miejsce Jednego podsuwał Inne. Świat magii znał jeszcze różnice, których ślady zanikły nawet w formie językowej.^[Por. np. Robert H. Lowie: *An Introduction to Cultural Anthropology.* New York 1940, s. 344 i nast.] Wielorakie powinowactwa w obrębie tego, co istnieje, wyparte zostają przez jedno jedyne odniesienie: między nadającym sens podmiotem a pozbawionym sensu przedmiotem, między racjonalnym znaczeniem a przypadkowym nośnikiem znaczenia. Na szczeblu magicznym senne marzenie i obraz nie były traktowane jako goły znak rzeczy, ale jako coś, co wiąże się z rzeczą przez podobieństwo albo nazwę. Odniesienie wyznaczała nie intencja, ale powinowactwo. Magia podobnie jak nauka nastawiona jest celowo, ale zmierza do celu mimetycznie, a nie przez narastający dystans do przedmiotu. Magia nie wyrasta bynajmniej z „wszechmocy myśli”, jaką człowiek prymitywny jakoby przypisuje sobie na równi z neurotykiem^[Por. S. Freud: *Totem i tabu.* Przeł. J. Prokopiuk, M. Poręba. Warszawa 1993, s. 87 i nast.]; tam, gdzie myśl i rzeczywistość nie są radykalnie od siebie oddzielone, nie może być mowy o „przecenianiu zjawisk psychicznych kosztem rzeczywistości”. „Niezachwiana pewność co do możliwości opanowania świata”^[Tamże, s. 91.], którą Freud anachronicznie przypisuje magii, odpowiada dopiero opanowaniu świata za pośrednictwem bardziej wyrobionej nauki, opanowaniu liczącemu się z rzeczywistością. Aby związane z miejscem praktyki szamana zastąpić wszechogarniającą techniką przemysłową, myśl musiała usamodzielnić się w stosunku do przedmiotów — a na to trzeba jaźni liczącej się z rzeczywistością.

Jako rozwinięta językowo totalność, której roszczenie do prawdy wypiera starsze wierzenia magiczne, religię ludową, już patriarchalny mit solarny jest oświeceniem, z którym oświecenie filozoficzne daje się pod pewnym względem porównać. Otóż obraca się on sam przeciwko sobie. Sama mitologia wszczęła nie kończący się proces oświecenia, w którego trakcie każdy określony pogląd teoretyczny podlega destrukcyjnej krytyce, widzącej w nim li tylko wierzenie, aż na koniec także pojęcia ducha, prawdy, ba, nawet oświecenia stają się animistycznymi formułkami magicznymi. Zasada fatalnej konieczności, która niszczy mitycznych bohaterów i która wysnuwa się z wieszczeń wyroczni jako logiczna konsekwencja, panuje nie tylko w każdym racjonalistycznym systemie filozofii zachodniej — pod postacią rygorów logiki formalnej — ale rządzi też sekwencją systemów, która zaczyna się wraz z hierarchią bogów i w toku nieustającego zmierzchu bożyszcz przekazuje stale tę samą treść: oburzenie na niedostatek rzetelności. I jeśli już mity dokonują oświecenia, to oświecenie z każdym krokiem coraz głębiej wikła się w mitologię. Wszelką materię czerpie z mitów, aby je zniszczyć, i samo jako instancja osądzająca wpada w zaklęty krąg mitu. Z procesu, w którym splatają się ze sobą los i zemsta, próbuje wyrwać się w ten sposób, że samo dokonuje na nim zemsty. W mitach wszystko, cokolwiek się zdarza, musi pokutować za to, że się zdarzyło. Tak samo w oświeceniu: fakt zostaje unicestwiony, zaledwie się wydarzył. Nauka o równości akcji i reakcji utwierdzała władzę powtórzenia nad istnieniem, nawet wówczas, gdy ludzie dawno już wyzbyli się iluzji, że przez powtórzenie zdołają utożsamić się z powtórzonym istnieniem i w ten sposób ujść jego władzy. Ale w miarę jak magiczne złudzenie się rozwiewa, tym bezwzględniej powtórzenie — pod nazwą prawidłowości — więzi człowieka w owym cyklu, choć uprzedmiotawiając go w prawie przyrody człowiek sobie roi, iż tym samym ma zapewnioną pozycję wolnego podmiotu. Zasada immanencji, uznania każdego wydarzenia za powtórzenie, którą to zasadę oświecenie reprezentuje przeciwko wyobraźni mitycznej, jest zasadą samego mitu. Sucha mądrość, która nie dopuszcza niczego nowego pod słońcem, albowiem wszystkie karty bezsensownej gry jakoby zostały już zgrane, wszystkie wielkie myśli już pomyślane, możliwe wynalazki z góry już wykalkulowane, a ludzie skazani są na samozachowanie przez adaptację — owa sucha mądrość reprodukuje jedynie mądrość fantastyczną, którą sama odrzuca; sankcję losu, który przez zemstę nieustannie wytwarza to, co już było. To, co byłoby inne, zostaje ujednolicone. Oto werdykt, który krytycznie ustanawia granice możliwego doświadczenia. Wszystko tożsame jest ze wszystkim — ale za to nic nie może już być tożsame z samym sobą. Oświecenie obala niesprawiedliwość dawnej nierówności, bezpośrednie panowanie, ale zarazem uwiecznia je w uniwersalnym zapośredniczeniu, gdzie każdy byt odnosi się do każdego innego. Oświecenie dokonuje tego, za co Kierkegaard wysławiał swoją protestancką etykę i co znajdujemy w podaniach o Heraklesie jako jednym z prawzorów mitycznej przemocy: ucina to, co niewspółmierne. Nie tylko jakości zanikają w myśli, także ludzie zostają zmuszeni do realnego konformizmu. Za dobrodziejstwo polegające na tym, że rynek nie pyta o urodzenie, uczestnik wymiany płaci — mianowicie godząc się, że dane mu od urodzenia możliwości modelowane będą przez produkcję towarów, jakie można nabyć na rynku. Człowiekowi podarowano jego jaźń jako coś własnego, odmiennego od wszystkich innych, aby tym niezawodniej dało się z innymi zrównać. Ale jaźń ta nigdy się bez reszty nie rozpłynie, toteż nawet w okresie liberalizmu oświecenie sympatyzowało z siłami społecznego przymusu. Jedność manipulowanego kolektywu polega na negowaniu jednostki, jest drwiną ze społeczeństwa, które umiało jednostkę uczynić jednostką. Horda, która niewątpliwie patronuje organizacji Hitlerjugend, nie jest bynajmniej nawrotem do dawnego barbarzyństwa, lecz triumfem represyjnego egalitaryzmu, przejściem równości prawa w bezprawie popełniane przez równych. Faszystowska imitacja mitu okazuje się autentycznym mitem prehistorycznym, autentyczny mit bowiem wypatruje zemsty, fałszywy zaś dokonuje jej na ofierze ślepo. Każda próba złamania przymusu natury, polegająca na złamaniu natury, powoduje tym większą zależność od przymusu natury. Tak przebiegała droga europejskiej cywilizacji. Abstrakcja, narzędzie oświecenia, odnosi się do swych przedmiotów niczym los, którego pojęcie chce wyeliminować: jako likwidator. Pod niwelującym panowaniem abstrakcji, które sprowadza całość przyrody do tego, co powtarzalne, oraz przemysłu, któremu w ten sposób przyrządzona natura ma służyć, na koniec także wyzwoleni stają się ową „gromadą”, którą Hegel^[GW.F. Hegel, *Fenomenologia ducha,* wyd. cyt., t. 2, s. 154.] uważa za owoc oświecenia.

Dystans podmiotu wobec przedmiotu, będący warunkiem abstrahowania, wywodzi się z dystansu wobec rzeczy, jaki pan uzyskać może dzięki temu, nad którym panuje. Pieśni Homera i hymny Rigwedy pochodzą już z czasów panowania opartego na własności ziemskiej i związanego ze stałym miejscem, kiedy to wojowniczy lud panów podporządkowuje sobie masę zwyciężonych tubylców i osiedla się na ich terytorium.^[Por. W. Kirfel: *Geschichte Indiens.* W serii „Propyläenweltgeschichte”. T. 3, s. 261 i nast. G. Glotz: *Histoire Grecque.* T. 1. W: *Histoire Ancienne.* Paris 1938, s. 137 1 nast.] Pozycja najwyższego spomiędzy bogów powstaje wraz z tym mieszczańskim światem, kiedy to król jako przywódca herbowej szlachty ciemięży podbity lud, podczas gdy lekarze, wieszczkowie, rzemieślnicy i kupcy troszczą się o komunikację społeczną. Wraz z końcem życia koczowniczego podstawą społecznego porządku staje się utrwalona własność. Panowanie oddziela się od pracy. Posiadacz taki jak Odyseusz „z daleka kieruje licznym, drobiazgowo zhierarchizowanym personelem pasterzy wołów, owczarzy, świniopasów oraz sług. Wieczorem, zobaczywszy z okien swej siedziby, że kraina rozświetla się tysiącem ognisk, może spokojnie ułożyć się do snu: wie, że dzielni słudzy czuwają, by odpędzać dzikie zwierzęta i strzec powierzone im rewiry przed złodziejami”^[G. Glotz: *Histoire Grecque,* wyd. cyt., s. 140.]. Ogólność myśli, owoc logiki dyskursywnej, panowanie w sferze pojęć wspiera się na fundamencie panowania w rzeczywistości. Jeżeli dawne, niejasne wyobrażenia, należące do dziedzictwa magii, zastąpiono pojęciową jednością, to wyraża się tu artykułowany w rozkazach, ustalony przez ludzi wolnych ustrój życia. Jaźń, która w procesie podbijania świata uczyła się, czym jest porządek i podporządkowanie, rychło utożsamiła prawdę w ogóle z myśleniem dysponującym, choć bez ich ścisłego rozróżnienia prawda nie może istnieć. Wraz z tabuizacją mimetycznej magii doprowadziła do tabuizacji poznania, które rzeczywiście ujmuje przedmiot. Cała jej nienawiść kieruje się ku przezwyciężonemu światu przeszłości i jego wyimaginowanemu szczęściu. Chtoniczni bogowie tubylców zostają odesłani do piekła — w piekło też zmienia się ziemia pod rządami słonecznej i świetlistej religii Indry i Zeusa.

Ale niebo i piekło były ze sobą związane. Imię Zeusa w kultach, które nie wykluczały się wzajemnie, odnosiło się tak do boga podziemnego, jak do boga światłości^[Por. K. Eckermann w „Jahrbuch der Religionsgeschichte und Mythologie”. T. 1. Halle 1845, s. 241, i O. Kern: *Die Religion der Griechen.* T. 1. Berlin 1926, s. 181 i nast.], bogowie olimpijscy obcowali na wszelkie sposoby z bogami chtonicznymi, i podobnie nie były jednoznacznie oddzielone dobre i złe moce, zbawienie i zguba. Splatały się jak powstawanie i przemijanie, życie i śmierć, lato i zima. W jasnym świecie greckiej religii żyje nadal mroczne niezróżnicowanie zasady religijnej, czczonej w najwcześniejszych znanych stadiach rozwoju ludzkości jako *mana*. Prymarne, niezróżnicowane jest wszystko to, co nieznane, obce; to, co przekracza krąg doświadczenia, to, co tkwi w rzeczach poza ich już z góry znanym bytem. Zarazem to, co człowiekowi pierwotnemu jawi się tu jako nadnaturalne, to nie substancja duchowa w przeciwieństwie do materialnej, ale zawile spleciona tkanka natury w przeciwieństwie do pojedynczego elementu. Okrzyk strachu, z jakim przyjmuje się coś niezwykłego, staje się nazwą tego czegoś. Utrwala transcendencję tego, co nieznane, w stosunku do tego, co znane, a tym samym ustanawia grozę jako świętość. Podwojenie przyrody w pozorze i bycie, działaniu i sile, które jest warunkiem zarówno mitu, jak nauki, wywodzi się z ludzkiego strachu, a wyraz tego strachu staje się wyjaśnieniem. Nie jest tak, jak podaje do wierzenia psychologizm, iż dusza przenoszona jest na przyrodę; *mana*, duch-poruszyciel, nie jest projekcją, lecz echem realnej przewagi natury w słabej duszy pierwotnego człowieka. I dopiero z tego preanimizmu wywodzi się rozdział przyrody ożywionej i nieożywionej oraz usytuowanie w określonych miejscach demonów i bóstw. W preanimizmie założony jest już nawet rozdział podmiotu i przedmiotu. Gdy drzewo traktowane jest nie po prostu jak drzewo, ale jako świadectwo czegoś innego, jako siedziba *mana*, język wyraża sprzeczność — że mianowicie coś jest sobą i zarazem czymś innym, że jest tożsame i nietożsame.^[W ten sposób Hubert i Mauss opisują treść wyobrażenia sympatii, *mimesis: „Lʼun est le tout, tout est dans lʼun, la nature triomphe de la nature”*. H. Hubert, M. Mauss: *Théorie générale de la Magie,* „LʼAnnée Sociologique” 1902-3, s. 100.] Za sprawą boskości język przestaje być tautologią i staje się językiem. Pojęcie, które chętnie definiuje się jako jedność pewnej cechy wszystkiego, co w nim ujęto, było raczej od początku produktem dialektycznego myślenia, gdzie wszystko jest tym, czym jest, tylko o tyle, o ile staje się tym, czym nie jest. Na tym polegała praforma obiektywizującego definiowania, gdzie pojęcie i rzecz rozchodzą się, definiowania, które święci triumfy już w eposie Homera, a w nowoczesnej nauce pozytywnej przelicytowuje samo siebie. Ale dialektyka ta pozostaje bezsilna, gdyż wywodzi się z okrzyku strachu, a ten jest podwojeniem, tautologią samego strachu. Bogowie, których imiona są zastygłym echem lęku, nie mogą od lęku uwolnić ludzi. Człowiekowi wydaje się, iż wyzwoli się od lęku, gdy nie będzie już nic nieznanego. To przeświadczenie wytycza drogę demitologizacji. Oświecenie, które zrównuje to, co ożywione, z tym, co nieożywione — tak jak mit zrównywał to, co nieożywione, z tym, co ożywione — oświecenie to zradykalizowany, mityczny strach. Czysta immanencja pozytywizmu, ostatni produkt oświecenia, to nic innego, jak uniwersalne tabu. Nic już nie może być na zewnątrz, bo samo tylko wyobrażenie czegoś jest właściwym źródłem strachu. Jeżeli zemsta człowieka pierwotnego za mord popełniony na kimś z jego bliskich zadowalała się niekiedy przyjęciem mordercy w poczet rodziny^[Por. Westermarck: *Ursprung der Moralbegriffe.* T. 1. Leipzig 1913, s. 402.], oznacza to wszak wchłonięcie cudzej krwi we własny krwiobieg, ustanowienie immanencji. Mityczny dualizm nie wykracza poza sferę istnienia. Świat, którym włada *mana*, a także świat hinduskiego i greckiego mitu są beznadziejnie i wiecznie takie same. Każde narodziny okupione są śmiercią, każde szczęście — nieszczęściem. Ludzie i bogowie mogą próbować w czasie, który został im dany, inaczej rozdzielić losy niż ślepy tok przeznaczenia — na ostatku jednak zatriumfuje nad nimi istnienie. Nawet ich sprawiedliwość, wydarta fatalności, nosi jej rysy; odpowiada spojrzeniu, jakie człowiek pierwotny, a także Grecy i barbarzyńcy, rzucali z perspektywy społeczeństwa ucisku i nędzy na otoczenie. Toteż i w mitycznej, i w oświeconej sprawiedliwości kategorie winy i pokuty, szczęścia i nieszczęścia uchodzą za strony równania. Sprawiedliwość wyradza się w prawo. Szaman zaklina niebezpieczeństwo za pośrednictwem jego wizerunku. Posługuje się równością. W świecie cywilizacji równość rządzi karą i zasługą. Również wyobrażenia mitów dają się bez reszty sprowadzić do stosunków w przyrodzie. Jak gwiazdozbiór Bliźniąt wraz ze wszystkimi innymi symbolami dwoistości wskazuje na nieuchronny kołowrót przyrody, jak znakiem samego tego kołowrotu jest od praczasów jajko, z którego wyszły bliźnięta, tak waga w rękach Zeusa, symbolizująca sprawiedliwość całego patriarchalnego świata, wskazuje znowu na samą tylko naturę. Krok od chaosu do cywilizacji, w której stosunki naturalne rządzą już nie bezpośrednio, ale za pośrednictwem ludzkiej świadomości, nie naruszył w niczym zasady równości. Co więcej — ludzie okupili ten krok uwielbieniem dla tego, czemu przedtem podporządkowani byli zwyczajnie, jak wszystkie stworzenia. Przedtem fetysze podlegały zasadzie równości. Teraz sama równość staje się fetyszem. Przepaska na oczach bogini sprawiedliwości oznacza nie tylko, że w prawo nie wolno ingerować, ale ponadto — że nie wyrasta ono z wolności.

</br>

Nauka kapłanów była symboliczna w tym sensie, że stapiały się w niej ze sobą znak i obraz. Jak zaświadczają hieroglify, słowo spełniało pierwotnie także funkcję obrazu. Funkcja ta przeszła na mit. Mity podobnie jak rytuały magiczne odnoszą się do powtarzającej się przyrody. Przyroda jest rdzeniem symboliczności: to byt albo proces, przedstawiany jako wieczny, gdyż w realizacji symbolu wciąż na nowo staje się zdarzeniem. Niewyczerpalność, nieustanne odnawianie się, stałość znaczeń — to nie tylko atrybuty wszelkich symboli, ale także ich właściwa treść. Wszystkie obrazy stworzenia, w których świat wyłania się z pramatki, z krowy albo z jajka, mają w przeciwieństwie do *genesis* żydowskiej charakter symboliczny. Nawet jeśli starożytni drwili z nazbyt ludzkich bogów, ów rdzeń pozostał nietknięty. Indywidualność nie wyczerpuje istoty bogów. Mieli oni w sobie jeszcze coś z *mana*; ucieleśniali przyrodę jako uniwersalną potęgę. Ze swymi preanimistycznymi rysami wyrastają do wyżyn oświecenia. Pod wstydliwą osłoną olimpijskiej *chronique scandaleuse* wykształciła się teoria mieszania się, ciśnienia na siebie i wzajemnego zderzania się ze sobą elementów, która rychło ustanowiła się nauką, a mity okrzyknęła tworami fantazji. Wraz z rygorystycznym rozgraniczeniem nauki i poezji podział pracy wkracza też w dziedzinę języka. Słowo jako znak przypada nauce; jako dźwięk, obraz, jako właściwe słowo rozdzielone zostaje między rozmaite dyscypliny sztuki — i nawet w drodze ich zsumowania, synestezji albo sztuki totalnej nie można odtworzyć jego jedności. Jako znak język ma ograniczyć się do kalkulacji, i żeby służyć poznaniu przyrody, ma wyzbyć się pretensji, jakoby był do niej podobny. Jako obraz ma ograniczyć się do odbicia, i żeby być całkowicie przyrodą, ma wyzbyć się pretensji do jej poznawania. W miarę postępów oświecenia tylko autentyczne dzieła sztuki zdolne były wykraczać poza prostą imitację tego, co i tak już jest. Potoczna antyteza sztuki i nauki, która rozgranicza je jako dwie dziedziny kultury, i jako takie poddaje wspólnemu zarządzaniu, sprawia na koniec, że będąc dokładnie przeciwieństwami, sztuka i nauka mocą własnych swych tendencji przechodzą wzajem w siebie. Nauka w interpretacji neopozytywistycznej estetyzacji, stając się systemem oderwanych znaków, które wyzbyte są wszelkiej intencji wykraczającej poza system przechodzi w ową zabawę, grę, za jaką od dawna z dumą uważali swą dyscyplinę matematycy. Sztuka integralnego odwzorowania zaś aż po swe techniki zaciąga się pod sztandar pozytywistycznej nauki. Sztuka ta w istocie staje się raz jeszcze światem, ideologicznym podwojeniem, giętką reprodukcją. Rozdział znaku i obrazu jest nieodwołalny. Ale gdy nieświadomie raz jeszcze zostaje w najlepsze zhipostazowany, wówczas każda z dwóch wyizolowanych zasad prze do zniszczenia prawdy.

Przepaść, jaką otwiera ów rozdział, filozofia upatrywała w stosunku oglądu i pojęcia, zawsze też daremnie próbowała zewrzeć jej oddalające się krawędzie: usiłowanie to należy wręcz do jej definicji. Przeważnie jednak stawała sama po tej stronie, której zawdzięcza swą nazwę. Platon potępiał poezję tym samym gestem, z jakim pozytywizm kwitował teorię Idei. Homer ze swą tyle sławioną sztuką nie przeprowadził wszak ani publicznych, ani prywatnych reform, nie wygrał wojny ani nie dokonał żadnego wynalazku. Nic nam nie wiadomo o licznych rzeszach zwolenników, które go czciły lub kochały. Sztuka ma dopiero dowieść swej użyteczności.^[Por. Platon: *Państwo, ks. X.*] Platon, tak samo jak Żydzi, stawia naśladownictwo pod pręgierzem. Zasada czarów wyklęta jest zarówno dla rozumu, jak dla religii. Pozostaje czymś niegodnym nawet gdy jako sztuka z rezygnacją uznaje swój dystans wobec istnienia; ci, co ją uprawiają, stają się wędrowcami, nomadami, dla których nie ma miejsca pośród ludzi osiadłych. Nie chodzi bowiem już o to, by wpływać na przyrodę przez upodobnienie się do niej, ale by zapanować nad nią przez pracę. Dzieło sztuki ma z czarami jeszcze to wspólnego, że ustanawia swą własną, zamkniętą dziedzinę, która uchyla się od związków ze sferą profanum. Panują tam szczególne prawa. Jak czarownik na początku ceremonii odgraniczał obszar, który miał być polem działania świętych sił, tak każde dzieło sztuki zakreśla pewien zamknięty obszar wydzielony z rzeczywistości. Właśnie rezygnacja z oddziaływania — czym sztuka różni się od magicznej sympatii — tym bardziej utrwala dziedzictwo magii. Czysty obraz zostaje tu przeciwstawiony cielesnej egzystencji, której elementy w sobie znosi. Dzieło sztuki, estetyczny pozór, chce być tym, czym w czarach pierwotnego człowieka stawało się nowe, straszne wydarzenie: ujawnieniem się całości w tym, co szczególne. W dziele sztuki raz jeszcze dokonuje się podwojenie, za którego sprawą rzecz jawi się jako duchowość, jako emanacja *mana*. To składa się na jego aurę. Będąc wyrazem totalności sztuka pretenduje do rangi absolutu. Filozofia zaś niekiedy skłonna bywała wskutek tego przyznawać jej wyższość nad poznaniem pojęciowym. Według Schellinga sztuka zaczyna się tam, gdzie ludzi zawodzi wiedza. Sztuka ma dla niego walor „wzorca nauki, i nauka musi dopiero dojść tam, gdzie sztuka już jest”^[F.W.J. Schelling, *Erster Entwurf eines Systems der Naturphilosophie. Fünfter Hauptabschnitt. Werke. Erste Abteilung.* T. 2, s. 623.]. W myśl jego teorii sztuka przez „każde poszczególne przedstawienie znosi rozdział obrazu i znaku”^[Tamże, s. 626.]. Świat burżuazyjny rzadko pokładał aż takie zaufanie w sztuce. Jeśli zawężał granice nauki, to z reguły po to, by stworzyć miejsce dla wiary, nie dla sztuki. Wojująca religijność nowej epoki — w osobach Torquemady, Lutra, Mahometa — twierdziła, iż w ten sposób doprowadza do pojednania ducha z istnieniem. Ale wiara to pojęcie prywacyjne: ulega unicestwieniu, jeśli nie podkreśla stale swej opozycji wobec wiedzy albo swej z nią zgodności. Jeżeli zawdzięcza swe miejsce ograniczeniu nauki, sama wskutek tego ulega ograniczeniu. Gdy protestantyzm podjął próbę, by transcendentną w stosunku do wiary zasadę prawdy — bez której wiara nie może istnieć — odnaleźć jak niegdyś w samym słowie i przywrócić słowu jego symboliczną moc, zapłacił za to posłuszeństwem wobec słowa, i to wcale nie słowa świętego. Wiara, która — jako wróg albo jako przyjaciel — trzyma się kurczowo wiedzy, utrwala rozdział chcąc go za wszelką cenę przezwyciężyć: jej fanatyzm dowodzi jej nieprawdy, jest obiektywnym przyznaniem, że ktoś, kto tylko wierzy, tym samym właśnie już nie wierzy. Nieczyste sumienie jest jej drugą naturą. Nieuchronna — skrywana — świadomość braku, świadomość immanentnej sprzeczności, powstającej z chwilą gdy pojednanie staje się procederem — oto co sprawia, że szczere intencje wierzących zawsze były czymś drażliwym i niebezpiecznym. Okropności ognia i miecza, kontrreformacja i reformacja nie były nadużyciem, lecz urzeczywistnieniem zasady wiary. Wiara okazuje się zawsze krewniaczką ducha dziejów, którym chciałaby rządzić, a w czasach nowożytnych staje się jego ulubionym środkiem, szczególnym przejawem jego chytrości. Niepowstrzymane jest nie tylko oświecenie osiemnastowieczne, co poświadczał Hegel, ale — jak Hegel wiedział najlepiej — sam ruch myśli. Już na nizinach i jeszcze na wyżynach poznanie świadome jest dystansu, jaki dzieli je od prawdy, toteż wszelka apologia poznania jest kłamstwem. Paradoks wiary wyrodnieje na ostatku w marne oszustwo, w mit dwudziestego wieku, a jej irracjonalność staje się racjonalnym urządzeniem w ręku ludzi doszczętnie oświeconych, którzy pchają społeczeństwa ku barbarzyństwu.

Gdy język wkracza w historię, jego mistrzami od początku są kapłan i czarownik. Kto narusza symbole, w imię nadziemskich mocy dostaje się w ręce mocy ziemskich, których przedstawicielami są owe kompetentne organa społeczeństwa. To, co je poprzedza, ginie w mroku. Etnologia stwierdza, że groza, z której wywodzi się *mana*, była wszędzie usankcjonowana przynajmniej przez starszyznę plemienia. Nietożsamemu, rozmywającemu się *mana* ludzie nadają konsystencję i przemocą je materializują. Czarownicy rychło zaludniają każde miejsce emanacjami i wielości sakralnych dziedzin przyporządkowują wielość sakralnych obrzędów. Wraz ze światem duchów i ich właściwości rozbudowują swoją cechową wiedzę i swoją władzę. Świętość przenosi się na czarowników, którzy z nią obcują. W pierwszych stadiach życia koczowniczego członkowie plemienia biorą jeszcze samodzielnie udział w praktykach wpływających na bieg przyrody. Mężczyźni tropią zwierzynę, kobiety zajmują się pracą, która obywa się bez ścisłego nadzoru. Nie da się ustalić, ile przemocy trzeba było, by wdrożyć nawet tak prosty porządek. Już na tym szczeblu świat podzielony jest na sferę władzy i sferę świecką. Już tu bieg przyrody jako emanacja *mana* wyniesiony jest do rangi normy, domagającej się podporządkowania. Jeżeli jednak dziki koczownik mimo swej podległości uczestniczył jeszcze w czarach, które tę podległość ograniczały, i sam przebierał się za zwierzynę, aby skuteczniej ją tropić, to w późniejszych okresach obcowanie z duchami oraz podległość zostają rozdzielone między klasy ludzi: jednej stronie przypada w udziale władza, drugiej posłuszeństwo. Powtarzające się, wiecznie te same procesy przyrody wpajane są ludności podporządkowanej — przez obce plemiona lub przez własne kliki — jako rytm pracy w takt kija i pałki, który rozbrzmiewa w każdym barbarzyńskim bębnie, w każdym monotonnym rytuale. Symbole przybierają formę fetysza. Powtórzenia przyrody, które się w nich wyrażają, jawią się jako symboliczna reprezentacja stałego przymusu społecznego. Uprzedmiotowiona w trwałym obrazie groza staje się znakiem utrwalonego panowania uprzywilejowanych. Ale znakiem takim są też pojęcia ogólne, nawet gdy wyzbyły się już wszelkiej obrazowości. Również dedukcyjna forma nauki odzwierciedla hierarchię i przymus. Tak jak pierwsze kategorie reprezentowały zorganizowane plemię i jego władzę nad jednostkami, tak cały porządek logiki, zależność, powiązanie, zawieranie się i łączenie pojęć ugruntowane są w odpowiednich stosunkach rzeczywistości społecznej, podziału pracy.^[Por. E. Durkheim: *De quelques formes primitives de classification.* „LʼAnnée Sociologique” 1903, t. 4, s. 66 i nast.] Tyle że ów społeczny charakter form myślenia nie jest wyrazem społecznej solidarności — jak uczy Durkheim — ale świadectwem nierozerwalnej jedności społeczeństwa i panowania. Panowanie nadaje społecznej całości, w której zostaje ustanowione, większą spoistość i siłę. Podział pracy, który jest społecznym skutkiem panowania, pomaga przetrwać całości, która podlega panowaniu. Tym samym jednak całość jako całość, jako aktywność jej immanentnego rozumu, siłą rzeczy staje się egzekutorem partykularności. Panowanie występuje wobec jednostki jako to, co ogólne, jako urzeczywistniony rozum. Władza wszystkich członków społeczeństwa — którzy jako tacy nie mają innego wyjścia — sumuje się przez narzucony im podział pracy wciąż na nowo w realizację całości właśnie, której racjonalność zarazem ulega znów zwielokrotnieniu. To, co spotyka wszystkich za sprawą niewielu, dokonuje się zawsze jako pokonywanie jednostki przez wielu: ucisk społeczeństwa nosi zawsze znamiona ucisku przez kolektyw. Jakoż w formach myślenia odzwierciedla się jedność kolektywności i panowania, a nie bezpośrednia ogólność społeczna, solidarność. Pojęcia filozoficzne, w jakich przedstawiają świat Platon i Arystoteles, pretendują do powszechnej ważności, a przeto podnoszą stosunki, którym dostarczają uzasadnienia, do rangi prawdziwej rzeczywistości. Pojęcia te wywodzą się, jak powiada Vico^[G. Vico: *Nauka nowa.* Przeł. J. Jakubowicz. Warszawa 1966, § 1043, s. 550.], z ateńskiego rynku; odzwierciedlają się w nich z jednakową wyrazistością prawa fizyki, równość pełnoprawnych obywateli oraz niższość kobiet, dzieci i niewolników. Sam język nadawał temu, co wypowiadał, stosunkom panowania, ową ogólność, której nabył jako medium komunikacyjne społeczeństwa obywatelskiego. Akcent metafizyczny, sankcja idei i norm, były jedynie hipostazą surowości i ekskluzywności, jaką pojęcia musiały przybrać wszędzie tam, gdzie język łączył wspólnotę panujących dla celów sprawowania rządów. Idee, które wzmacniały społeczną władzę języka, stawały się w miarę rozrostu tej władzy coraz bardziej zbędne, a język nauki położył im ostatecznie kres. Sugestia, która ma w sobie jeszcze coś z postrachu fetysza, obywa się bez świadomych uzasadnień. Jedność kolektywności i panowania przejawia się raczej w ogólności, jakiej zła treść nieuchronnie nabiera w języku — czy to metafizycznym, czy to naukowym. Metafizyczna apologia zdradza niesprawiedliwość istniejącego stanu rzeczy przynajmniej poprzez niespójność pojęcia i rzeczywistości. Tymczasem bezstronność języka naukowego odbiera bezsilnym wszelką szansę dojścia do głosu — w neutralnych znakach manifestuje się jedynie *status quo*. Neutralność taka jest bardziej metafizyczna niż metafizyka. Oświecenie w końcu pożarło nie tylko symbole, ale także ich potomstwo, pojęcia ogólne, pozostawiając z metafizyki jedynie abstrakcyjny strach przed kolektywem — strach, z którego samo wyrosło. Pojęcia są wobec oświecenia niczym rentierzy wobec trustu przemysłowego: nie mogą czuć się bezpiecznie. Jeżeli pozytywizm logiczny daje jeszcze niejaką szansę prawdopodobieństwu, to pozytywizm etnologiczny traktuje je już na równi z istotą. „Nasze nieostre pojęcia prawdopodobieństwa i istoty to jedynie wątłe residua tego daleko bogatszego pojęcia”^[H. Hubert, M. Mauss, *Théorie générale de la Magie*, wyd. cyt., s. 118.] — mianowicie pojęcia substancji magicznej.

Nominalistyczne oświecenie nie tyka *nomen*, punktowego pojęcia bez zakresu — nazwy własnej. Niepodobna już dziś z całą pewnością rozstrzygnąć, czy — jak twierdzą niektórzy^[Por. F. Tönnies: *Philosophische Terminologie.* „Psychologisch-Soziologische Ansicht” 1908, s. 31.] — nazwy własne były pierwotnie zarazem nazwami gatunkowymi: w każdym razie nie spotkał ich dotąd los tych ostatnich. Negowana przez Humeʼa i Macha substancja jaźni to przecież nie to samo, co nazwa. W religii żydowskiej, gdzie idea patriarchatu posuwa się aż do zniszczenia mitu, więź między imieniem a bytem potwierdzona jest w zakazie wymawiania imienia boskiego. Odczarowany świat żydowski dokonuje pojednania z czarami poprzez ich zanegowanie w idei boga. Religia żydowska nie toleruje słów, które niosłyby zrozpaczonym śmiertelnikom pociechę. Nadzieję wiąże jedynie z zakazem, nie dozwalającym mienić tego, co fałszywe — bogiem, skończoności — nieskończonością, kłamstwa — prawdą. Rękojmia ocalenia polega jedynie na odżegnaniu się od wszelkiej wiary, która chciałaby zająć miejsce prawdziwej religii, poznanie polega na denuncjacji błędu. Wszakże negacja nie jest abstrakcyjna. Globalne negowanie wszystkiego, co pozytywne, stereotypowa formuła nicości, tak jak posługuje się nią buddyzm, przechodzi nad zakazem nadawania imienia absolutowi do porządku dziennego, podobnie jak jego przeciwieństwo, panteizm, albo jego karykatura, burżuazyjny sceptycyzm. Deklaracje, iż świat jest niczym albo iż jest wszystkim, to mitologie, a patentowanymi ścieżkami wybawienia są wysublimowane praktyki magiczne. Samozadowolenie, płynące z przekonania, że wszystko jest z góry wiadome, oraz uznanie negatywności za wybawienie to nieprawdziwe formy obrony przed oszustwem. Prawo do wizerunków zostaje ocalone poprzez wierną realizację zakazu wizerunków. Taka realizacja — „negacja określona”^[G. W. F. Hegel, *Fenomenologia ducha*, wyd. cyt., t. Ⅰ, s. 101.] — nie jest przez suwerenność abstrakcyjnego pojęcia uodporniona na uroki oglądu, jak sceptycyzm, dla którego fałsz na równi z prawdą jest niczym. Negacja określona odrzuca bożki, niedoskonałe wyobrażenia absolutu, inaczej, niż czyni to rygoryzm, a mianowicie przeciwstawia im ideę, której wyobrażenia te nie mogą sprostać. Dialektyka ujawnia raczej, że każdy obraz jest pismem. Uczy odczytywać z jego linii wyznanie fałszywości, które odbiera mu moc i moc tę przypisuje prawdzie. Tym samym język staje się czymś więcej niż zwykłym systemem znaków. W pojęciu negacji określonej Hegel uwydatnił element różniący oświecenie od pozytywistycznego rozkładu — do którego sam Hegel oświecenie zaliczał. Hegel zresztą, absolutyzując świadomy rezultat całego procesu negacji — totalność systemu i dziejów — pogwałcił zakaz i sam popadł w mitologię.

Los ten spotkał nie tylko heglizm jako apoteozę postępującego myślenia, ale także samo oświecenie, jako postawę trzeźwą, co w jego własnym przekonaniu miało je odróżniać od Hegla i od metafizyki w ogóle. Albowiem oświecenie jest totalitarne jak każdy dowolny system. Nieprawdą oświecenia nie jest to, co odwiecznie zarzucali mu jego romantyczni wrogowie: metoda analityczna, powrót do elementów, rozkładanie rzeczywistości przez refleksję — ale to, że wynik procesu jest dlań z góry rozstrzygnięty. Gdy w postępowaniu matematycznym to, co nieznane, staje się niewiadomą równania, zyskuje tym samym etykietkę czegoś od dawna znanego, i to zanim jeszcze podstawi się pod nie jakąś wartość. Przyroda, przed teorią kwantów i po teorii kwantów, jest tym, co można matematycznie uchwycić; również tym, co nie mieści się w matematyce, tym, co nierozkładalne i irracjonalne, co zostaje obudowane przez matematyczne teoremy. Z góry utożsamiając przemyślany do końca zmatematyzowany świat z prawdą, oświecenie mniema, iż zdoła zabezpieczyć się przed nawrotem mitu. Identyfikuje myślenie z matematyką. Matematyka wskutek tego zostaje niejako wyodrębniona, wyniesiona do rangi instancji absolutnej. „Nieskończony świat, świat przedmiotów idealnych, jest myślany jako taki, którego obiekty dostępne są naszemu poznaniu, nie jako każdy z osobna i w sposób niepełny, lecz jako świat, który racjonalna, systematycznie jednolita metoda osiąga w nieskończonym postępie — w najdalszej perspektywie osiąga ona więc każdy obiekt w jego pełnym bycie-w-sobie. […] W Galileusza matematyzacji przyrody dokonuje się […] kierowana przez nową matematykę idealizacja samej tej rzeczywistości, ona sama staje się, wyrażając się współcześnie, rozmaitością matematyczną”^[E. Husserl: *Kryzys nauk europejskich i fenomenologia transcendentalna.* Przeł. S. Walczewska. Kraków 1987, s. 18 i nast.]. Myślenie urzeczowia się w samoistnie przebiegający, automatyczny proces, skwapliwie upodobniając się do maszyny, którą samo wytwarza, aby ta mogła je ostatecznie zastąpić. Klasyczny wymóg — przemyśleć myślenie — którego radykalną manifestacją jest filozofia Fichtego, został przez oświecenie zignorowany^[Por. A. Schopenhauer: *Parerga und Paralipomena.* T. 2, § 356. W: *Werke*. Wyd. Deussen, t. 5, s. 671.], gdyż odwodził od reguły zarządzania praktyką, której to reguły sam Fichte zresztą chciał pilnie przestrzegać. Procedura matematyczna stała się niejako rytuałem myśli. Mimo samoograniczenia przez aksjomaty procedura ta ustanawia się jako konieczna i obiektywna: czyni myślenie rzeczą, narzędziem, jak sama mówi. Ale taka *mimesis*, w której myśl utożsamia się ze światem, sprawia, że ostaje się jedynie faktyczność — do tego stopnia, że nawet zaprzeczanie istnieniu Boga podpada pod zarzut metafizyki. Dla pozytywizmu, który chce ferować wyroki w imię oświeconego rozumu, zapuszczanie się w inteligibilne światy jest już nie tylko zakazane — uchodzi za bezsensowną gadaninę. Pozytywizm nawet nie musi być ateistyczny, ponieważ urzeczowione myślenie nie może po prostu postawić odnośnego pytania. Pozytywistyczny cenzor chętnie przepuści oficjalny kult — jako wyzbytą elementów poznawczych szczególną dziedzinę ludzkiej aktywności — tak samo jak dzieła sztuki; nigdy nie przepuści negacji, która rości sobie prawa do poznania. Oddalanie się myśli od zadania obróbki faktów, wykroczenie z zaklętego kręgu istnienia, jest dla postawy scjentystycznej równoznaczne z obłędem i autodestrukcją, tym, czym dla prymitywnego czarownika było przekroczenie magicznego kręgu — i w obu przypadkach zadbano, by naruszenie tabu miało rzeczywiście dla przestępcy zgubne skutki. Panowanie nad przyrodą zakreśla krąg, w którym osadziła myślenie krytyka czystego rozumu. Kant połączył twierdzenie o niestrudzonym, mozolnym postępie myśli w nieskończoność z twierdzeniem o jej niedostatkach i wiecznym ograniczeniu. Brzmi to niczym sentencja wyroczni. Nie ma na świecie bytu, którego nauka nie umiałaby przeniknąć, ale to, co nauka umie przeniknąć, nie jest bytem. Według Kanta sąd filozoficzny odnosi się do tego, co nowe, a przecież nie poznaje niczego nowego, bo stale powtarza tylko to, co rozum był już umieścił w przedmiocie. Temu myśleniu, zabezpieczonemu w przegródkach nauki przed marzeniami jasnowidzącego, zostaje oto wystawiony rachunek: panowanie nad przyrodą obraca się przeciwko samemu myślącemu podmiotowi, nie pozostawia mu się nic prócz owego wiecznie tego samego „ja myślę”, które musi móc towarzyszyć wszystkim moim przedstawieniom. Podmiot i przedmiot ulegają unicestwieniu. Abstrakcyjna jaźń, tytuł do protokołowania i systematyzowania, nie ma przed sobą nic prócz abstrakcyjnego materiału, nie posiadającego żadnych właściwości poza tą jedną, iż jest substratem posiadania. Ostatecznie równanie ducha i świata zgadza się, ale tylko w ten sposób, że obie jego strony zostały wzajem wobec siebie uproszczone. Redukcja myślenia do aparatury matematycznej oznacza zarazem usankcjonowanie świata jako swojej własnej miary. To, co ukazuje się jako triumf podmiotowej racjonalności, podporządkowanie wszystkiego, co istnieje, logicznemu formalizmowi, okupione jest posłuszną podległością rozumu wobec tego, co bezpośrednio dane. Roszczenia poznania do tego, by pojmować zastaną rzeczywistość jako taką, by z tego, co dane, nie odczytywać jedynie jego abstrakcyjnych, czasowo-przestrzennych odniesień, które pozwalają je następnie uchwycić, a przeciwnie — traktować je jako powierzchnię, jako zapośredniczone momenty pojęciowe, które spełniają się dopiero w trakcie rozwoju ich społecznego, historycznego, ludzkiego sensu — wszystkie te roszczenia zostają zaniechane. Roszczenia te wykraczały poza zwykłe postrzeganie, klasyfikowanie i kalkulację: istotą ich była określająca negacja tego, co bezpośrednie. Tymczasem matematyczny formalizm, którego medium jest liczba, najbardziej abstrakcyjna postać tego, co bezpośrednie, przykuwa myśl do nagiej bezpośredniości. Fakty mają rację, poznanie ogranicza się do ich powtarzania, myśl sprowadza się do gołej tautologii. Im bardziej maszynka myślowa podporządkowuje sobie to, co istnieje, tym bardziej ślepo zadowala się jego reprodukcją. Tym samym oświecenie popada z powrotem w mitologię, z której nigdy nie zdołało się wyrwać. Albowiem mitologia w swych figurach odzwierciedlała esencję tego, co trwale istnieje — wiecznie nawracający cykl, los, panowanie — jako prawdę i wyrzekała się nadziei. W dobitnych obrazach mitycznych i w jasnych formułach naukowych potwierdza się wieczność faktyczności, a nagie istnienie uznane zostaje za sens, który właśnie zakrywa. Świat jako gigantyczny sąd analityczny, jedyne, co pozostało ze wszystkich marzeń nauki, należy do tego samego rodzaju, co kosmiczny mit, który przemienność wiosny i jesieni wiązał z porwaniem Persefony. Jednorazowość mitycznego wydarzenia, która ma uprawomocniać wydarzenie faktyczne, jest złudą. Pierwotnie porwanie bogini było bezpośrednio tożsame z zamieraniem przyrody. Powtarzało się wraz z każdą jesienią, i nawet powtórzenie nie było następstwem oddzielnych zdarzeń, lecz za każdym razem tym samym zdarzeniem. W miarę jak wykształcała się świadomość czasu, wydarzenie zostało ulokowane jako jednorazowe w przeszłości, a grozę śmierci można było w każdym nowym cyklu pór roku rytualnie łagodzić przez odwołanie się do tego, co było dawno. Ale rozdział okazuje się bezsilny. Skoro ustanowiono owo jednorazowe wydarzenie w przeszłości, cykl przybiera charakter procesu nieuchronnego, a groza dawnych czasów rzutuje na całe dzieje, które są tylko ich powtórzeniem. Podporządkowanie tego, co faktyczne już to legendarnej prehistorii, już to matematycznym formułom, symboliczne odniesienie teraźniejszości do mitycznego wydarzenia w rytuale albo do abstrakcyjnej kategorii w nauce, powoduje, że to, co nowe, jawi się jako z góry określone, a więc jako to, co po prawdzie jest stare. Nadziei pozbawione zostało nie istnienie, ale wiedza, która w obrazowym albo matematycznym symbolu przywłaszcza sobie istnienie jako schemat i uwiecznia je.

W świecie oświeconym mitologia wkracza w dziedziny *profanum*. Istnienie, dokumentnie oczyszczone z demonów i ich pojęciowego potomstwa, przybiera z całą swą gładką naturalnością charakter numinozalny, który w dawnych czasach przypisywano demonom. Społeczna niesprawiedliwość — pod tytułem brutalnych faktów, które z niej wyrastają — jest uświęcona w tym sensie, że na wieki chroniona przed interwencją, podobnie jak święty i nietykalny był czarownik pod osłoną bogów. Za panowanie człowiek płaci nie tylko wyobcowaniem od przedmiotów, nad którymi panuje: wraz z urzeczowieniem ducha zaczarowane zostały także stosunki samych ludzi, łącznie ze stosunkiem jednostki do samej siebie. Jednostka kurczy się, jest już tylko punktem przecięcia konwencjonalnych reakcji i funkcji, których się od niej oczekuje. Animizm uduchowiał rzecz, industrializm urzeczowia dusze. Aparat ekonomiczny samoczynnie, zanim jeszcze dojdzie do totalnego planowania, wyposaża towary w wartości, które decydują o zachowaniu człowieka. Odkąd wraz z końcem epoki wolnej wymiany towary utraciły swe ekonomiczne właściwości, zatrzymując jedynie charakter fetysza, fetyszyzm rozszerza się niczym paraliż postępujący i ogarnia w końcu całe życie społeczne we wszystkich jego aspektach. Poprzez niezliczone agentury produkcji masowej i jej kultury unormowane zachowania wpajane są jednostce jako jedyne naturalne, przyzwoite, rozumne. Człowiek określa się już tylko jako rzecz, jako element statyczny, jako *success or failure*. Jedynym kryterium jest samozachowanie, udana lub nieudana adaptacja do obiektywnej funkcji i wzorców, które ją określają. Wszystko poza tym, idee tak jak przestępczość, kształtuje się pod presją kolektywu, który sprawuje nadzór od klasy szkolnej po związki zawodowe. Ale także ów groźny kolektyw należy tylko do złudnej powierzchni: dopiero ukryte pod nią potęgi manipulują kolektywem i nadają mu brutalny charakter. Ta brutalność, utrzymująca jednostkę w ryzach, należy do prawdziwych jakości człowieka w stopniu równie małym jak wartość do prawdziwych jakości przedmiotu użytkowego. Demonicznie zniekształcona postać, jaką w jasnym świetle poznania bez przesądów przybierają rzeczy i ludzie, wskazuje na panowanie, na zasadę, która spowodowała już uszczegółowienie się *mana* na duchy i bóstwa oraz przykuła wzrok do mamideł czarowników i szamanów. Fatalność, która w praczasach sankcjonować miała niezrozumiałą śmierć, przechodzi w całkowicie zrozumiałe istnienie. Paniczny strach w biały dzień, kiedy to człowiek nagle uświadamiał sobie przyrodę jako wszechpotęgę, znajduje swój odpowiednik w panice, która gotowa dziś w każdej chwili wybuchnąć: ludzie oczekują, że świat, taki jaki jest, bez wyjścia, zostanie strawiony ogniem za sprawą wszechpotęgi, którą są oni sami i nad którą nie mają żadnej władzy.

</br>

Mityczną zgrozę oświecenia budzi mit. Oświecenie dopatruje się mitu nie tylko w nie objaśnionych pojęciach i słowach, jak każe maniacka semantyczna krytyka języka, ale w każdej ludzkiej reakcji, o ile nie mieści się oma w celowej strukturze samozachowania. Twierdzenie Spinozy — *Conatus sese conservandi primum et unicum virtutis est fundamentum*^[B. Spinoza, *Etyka*. Pars. IV, Prop. XXII: „Dążność samozachowawcza jest pierwszą i jedyną podstawą cnoty”. (Przeł. I. Myślicki. Na nowo opr. L. Kołakowski. Warszawa 1954, s. 265).] — jest prawdziwą maksymą całej cywilizacji zachodniej, godzącą wszystkie rozbieżności religijnych i filozoficznych poglądów mieszczaństwa. Jaźń, która po metodycznym wyplenieniu wszelkich pozostałości naturalnych — jako mitologicznych — nie ma być już ani ciałem, ani krwią, ani duszą, ani nawet naturalnym Ja, przekształcona w drodze sublimacji w podmiot transcendentalny albo logiczny, stała się stanowiskiem rozumu, prawodawczą instancją działania. Kto bezpośrednio, bez racjonalnego odniesienia do celu, jakim jest samozachowanie, zdaje się na życie, ten za zgodnym werdyktem oświecenia i protestantyzmu cofa się w prehistorię. Instynkt jako taki jest mityczny, podobnie jak przesąd; służyć Bogu, który nie postuluje jaźni, to szaleństwo, takie samo jak nałóg alkoholu. Postęp jednemu i drugiemu zgotował ten sam los: adoracji i zatapianiu się w bezpośrednio naturalnym bycie; obłożył klątwą zarówno zapamiętywanie się w idei, jak w rozkoszy. Społeczna praca jednostki w gospodarce burżuazyjnej jest zapośredniczona przez zasadę jaźni; jednym ma przynosić pomnożenie kapitału, innym siłę do dodatkowej pracy. Im bardziej jednak proces samozachowania związany jest z burżuazyjnym podziałem pracy, tym bardziej wymusza autoalienację jednostek, które cieleśnie i psychicznie mają formować się zgodnie z wymogami aparatury technicznej. Myśl oświecona znowu to uwzględnia: transcendentalny podmiot poznania — jako ostatnie wspomnienie po subiektywności — zostaje w końcu na pozór sam wyeliminowany i zastąpiony przez bardziej gładko przebiegającą pracę samodzielnych mechanizmów porządkujących. Subiektywność ulatnia się w logikę rzekomo dowolnych reguł gry — aby tym swobodniej zarządzać. Pozytywizm, który w końcu nie cofnął się nawet przed płodami umysłu w sensie dosłownym — przed myśleniem — usunął jeszcze jedną zakłócającą instancję między indywidualnym działaniem a społeczną normą. Podmiot, wygnany ze świadomości, urzeczowia się w proces techniczny, wolny od wieloznaczności myślenia mitycznego i od znaczeń w ogóle, ponieważ sam rozum stał się tylko środkiem pomocniczym wszechogarniającej aparatury ekonomicznej. Służy jako ogólne narzędzie, zdatne do wytwarzania wszelkich innych narzędzi, sztywno nastawione na cel, fatalne niczym dokładnie wyliczone procedury w produkcji materialnej, których rezultaty dla ludzi są nieobliczalne. Oto wreszcie spełniła się dawna ambicja rozumu, by być tylko czystym organem osiągania celów. Wyłączność praw logiki wywodzi się z takiej właśnie jednoznaczności funkcji, a ostatecznie z przymusowego charakteru samozachowania. Samozachowanie sprowadza się za każdym razem do wyboru między przeżyciem a zagładą, który to wybór prześwieca jeszcze w zasadzie, że z dwóch zdań sprzecznych tylko jedno może być prawdziwe i tylko jedno fałszywe. Formalizm tej zasady i całej logiki, która jest jej rozwinięciem, wiąże się z nieprzejrzystością i splątaniem interesów w społeczeństwie, w którym utrzymanie się form i utrzymanie się jednostek tylko przypadkiem może się ze sobą pokrywać. Wyrugowanie myślenia ze sfery logiki ratyfikuje salach wykładowych urzeczowienie człowieka w fabryce i biurze. Tak też tabu przechodzi na władzę, która określa, co jest tabu, oświecenie przechodzi na ducha, którym samo jest. Tym samym natura jako czyste samozachowanie zostaje puszczona samopas, rozpętana przez proces, który obiecywał ją wyeliminować, w indywiduum tak samo jak w kolektywnym losie kryzysu i wojny. Z chwilą gdy teorii pozostaje już tylko — jako jedyna norma — ideał jednolitej nauki, praktyka musi dostać się w tryby bezwzględnego mechanizmu historii. Jaźń, doszczętnie zagarnięta przez cywilizację, roztapia się w żywiole nieludzkości, tego właśnie, od czego cywilizacja od początku starała się uciec. Spełnia się najdawniejszy lęk — lęk przed utratą własnego imienia. Absolutnym zagrożeniem dla cywilizacji była egzystencja czysto naturalna, animalna i wegetatywna. Zachowania mimetyczne, mityczne, metafizyczne uchodziły kolejno za stadia przezwyciężone, a regres do tych zachowań wzbudzał strach, że oto jaźń przemieni się z powrotem w ową czystą naturę, od której z takim trudem się zdystansowała i która właśnie dlatego napawa ją tak niewypowiedzianą trwogą. Żywą pamięć o praczasach, nawet o stadium koczowniczym, a stokroć bardziej o właściwych etapach przedpatriarchalnych, przez wszystkie tysiąclecia eliminowano ze świadomości ludzkiej za pomocą najstraszliwszych kar. Duch oświecony zastąpił stosy i karę koła przez stygmat, jakim piętnował wszelki zgubny dla siebie irracjonalizm. Hedonizm wydawał mu się w sam raz, wszelkie skrajności były mu równie nienawistne jak Arystotelesowi. Mieszczański ideał naturalności nie ma na względzie amorficznej przyrody, ale cnotę środka. Promiskuityzm i asceza, zbytek i głód są mimo swej przeciwstawności bezpośrednio tożsame jako siły rozkładu. Podporządkowując całość życia wymogom zachowania życia, rządząca mniejszość zabezpiecza siebie i zarazem gwarantuje przetrwanie całości. Duch panujący — od Homera po modernizm — chce się przemknąć pomiędzy Scyllą regresu w prostą reprodukcję a Charybdą rozwiązłego spełnienia; duch ten zawsze okazywał nieufność każdej gwieździe przewodniej z wyjątkiem gwiazdy mniejszego zła. Niemieccy neopoganie i administratorzy nastrojów wojennych chcą przywrócić do praw rozkosz użycia. Rozkosz pod naciskiem tysiącleci pracy nauczyła się jednak nienawidzić samej siebie, i mając dla siebie tylko pogardę, pozostaje nikczemna i kaleka także w totalitarnej emancypacji. Nadal związana jest z samozachowaniem, do czego przyuczył ją tymczasem zdetronizowany rozum. W momentach zwrotnych cywilizacji zachodniej, od nastania religii olimpijskiej po renesans, reformację i mieszczański ateizm, ilekroć nowe ludy i warstwy brały się do bardziej stanowczej rozprawy z mitem, strach przed niezgłębioną, groźną przyrodą — konsekwencja jej zmaterializowania i uprzedmiotowienia — degradowany bywał do rangi animistycznego przesądu, a opanowanie natury wewnętrznej i zewnętrznej uznawane za absolutny cel życia. Jeśli na koniec zautomatyzowane zostaje samozachowanie, rozum dostaje dymisję od tych, którzy jako kierownicy produkcji przejęli jego dziedzictwo i teraz obawiają się rozumności wydziedziczonych. Istotą oświecenia jest alternatywa, nieuchronna jak panowanie. Ludzie zawsze musieli wybierać między podporządkowaniem się naturze a podporządkowaniem natury wobec jaźni. Wraz z rozszerzaniem się burżuazyjnej gospodarki towarowej mroczny horyzont mitu rozświetlony zostaje słońcem kalkulującego rozumu, w którego lodowatych promieniach dojrzewa nowe barbarzyństwo. Pod presją panowania praca ludzka zawsze się od mitu oddalała, i pod presją panowania wciąż na nowo popadała w zaklęty krąg mitu.

Splot mitu, panowania i pracy przekazuje jedna z homeryckich opowieści. Dwunasta pieśń *Odysei* mówi o spotkaniu z syrenami. Ich wabiący głos to pokusa zatracenia się w przeszłości. Ale bohater, który doznaje tej pokusy, zaprawiony jest w cierpieniu. W śmiertelnych niebezpieczeństwach, które musiał przebyć, utwierdził jedność własnego życia, tożsamość osoby. Obszary czasu są dlań rozgraniczone jak woda, ziemia i powietrze. Fala tego, co było, odbija od skały teraźniejszości, a przyszłość kładzie się chmurami na horyzoncie. To, co Odyseusz zostawił za sobą, wstępuje w świat cieniów: jaźń jest jeszcze tak blisko prehistorycznego mitu, z którego się wyłonił, że własne minione przeżycia stają się dla niej mitycznymi praczasami. Stara się z tym uporać przez wyrazisty porządek czasu. Trójdzielny schemat ma uwolnić chwilę teraźniejszą od władzy przeszłości w ten sposób, że przeszłość zostaje odsunięta poza absolutną granicę bezpowrotności i stoi do dyspozycji chwili obecnej jako dająca się wykorzystać w praktyce wiedza. Dążenie, by ocalić przeszłość w żywej postaci, miast wykorzystywać ją jako tworzywo postępu, znajdowało pożywkę jedynie w sztuce, do której przynależy także historia jako przedstawianie minionego życia. Dopóki sztuka rezygnuje z pretensji poznawczych, i tym samym izoluje się od praktyki, jest przez społeczną praktykę tolerowana — tak jak rozkosz. Ale śpiew syren nie jest jeszcze pozbawiony mocy oddziaływania na modłę sztuki. Syreny wiedzą „co się dzieje na całej ziemi żywiącej rzesze”^[Homer, *Odyseja*, XII, 191 (s. 191). (Cytaty z *Odysei* w przekładzie J. Parandowskiego, Warszawa 1956. W nawiasie podany numer strony tegoż wydania — *przyp. tłum.*).], znają także wydarzenia, w których uczestniczył sam Odyseusz, wiedzą „co z woli bogów wycierpieli Argiwi na równinie trojańskiej”^[Tamże, XII, 189-190 (s. 198).]. Przywołując bezpośrednio najświeższą przeszłość, śpiew syren, odbierany jako nieodparta obietnica rozkoszy, zagraża patriarchalnemu porządkowi, w którym życie każdej jednostki musi wyczerpać swoją pełną miarę czasu. Kto ulegnie ich oszukańczym gierkom, ten zginie, bo jedynie nieustanna przytomność umysłu, obecność w teraźniejszości, potrafi wydrzeć przyrodzie egzystencję. Jeśli syreny wiedzą o wszystkim, co się zdarzyło, to w zamian żądają przyszłości, a obietnica radosnego powrotu to iluzja, pułapka, jaką przeszłość zastawia na stęsknionych. Odyseusz został ostrzeżony przez Kirke, boginię przemieniającą ludzi na powrót w zwierzęta, której się oparł i która użyczyła mu sił, by stawił czoła innym rozkładowym potęgom. Ale pokusa syren jest przemożna. Nikt, kto usłyszał ich pieśń, nie zdoła się jej oprzeć. Straszne rzeczy musiała ludzkość wyrządzić sama sobie, by stworzyć jaźń, tożsamy, nastawiony na osiąganie celów, męski charakter człowieka, i coś z tej pracy powtarza się nadal w każdym dzieciństwie. Wysiłek utrzymania spójności Ja jest nieodłączny od Ja we wszystkich fazach, a pokusa zatracenia jaźni zawsze sprzężona była ze ślepo zdeterminowanym dążeniem do jej zachowania. Narkotyczny rausz, który za euforyczny stan zawieszenia jaźni każe płacić podobnym do śmierci snem, to jedno z najstarszych społecznych urządzeń, które pośredniczą między samozachowaniem a samozatratą: w ten sposób jaźń usiłuje przeżyć samą siebie. Strach przed zatratą jaźni i jednoczesnym zniesieniem granicy między sobą a innym życiem, lęk przed śmiercią i destrukcją pokrewny jest owej obietnicy szczęścia, która w każdej chwili zagraża cywilizacji. Cywilizacja kroczy drogą posłuszeństwa i pracy, a spełnienie przyświeca tej drodze zawsze tylko jako pozór, piękno wyzbyte mocy. Wie o tym Odyseusz, dla którego wrogiem jest zarówno własna śmierć, jak własne szczęście. I Odyseusz zna tylko dwa możliwe wyjścia. Jedno aplikuje swym towarzyszom. Zalepia im uszy woskiem i każe wiosłować ile sił. Kto chce przetrwać, temu nie wolno usłuchać wabiącego głosu bezpowrotnej przeszłości, a oprzeć się tej pokusie zdołają tylko ci, którzy nie mogą owego głosu słyszeć. Jakoż społeczeństwo zawsze się o to starało. Ludzie pracy muszą niezmąconym i bacznym wzrokiem patrzeć w przód, i nie zwracać uwagi na nic ubocznego. Pęd do rozrywki, dekoncentracji muszą zawzięcie sublimować w dodatkowy wysiłek. Dzięki temu są praktyczni.

Drugą możliwość wybiera sam Odyseusz, pan na włościach, który zmusza innych, by dla niego pracowali. Odyseusz słucha, ale obezwładniony, przywiązany do masztu, i im silniejsza staje się pokusa, tym mocniej każe się przywiązywać, tak jak potem mieszczaństwo tym uporczywiej wzbraniało sobie szczęścia, im łatwiej w miarę narastania ich potęgi stawało się ono dostępne. To, co usłyszał, pozostaje dla niego bez konsekwencji, może tylko ruchem głowy dać znak, by go rozwiązano — ale jest za późno, jego towarzysze, którzy sami nie słyszą, wiedzą tylko, że pieśń jest niebezpieczna, nie znają jej piękności, i zostawiają Odyseusza uwiązanego do masztu, aby jego i samych siebie uratować. Wraz z własną egzystencją reprodukują egzystencję ciemiężyciela, który nie może już uciec od swej społecznej roli. Więzy, którymi Odyseusz nieodwołalnie przykuł się do praktyki, utrzymują zarazem syreny z dala od praktyki: ich pokusa zostaje zneutralizowana, staje się przedmiotem kontemplacji, sztuką. Skrępowany Odyseusz asystuje przy koncercie, nieruchomy jak późniejsza publiczność sal koncertowych, a jego entuzjastyczny krzyk o uwolnienie przebrzmiewa niczym aplauz. U kresu prehistorii konsumpcja sztuki i praca ręczna rozchodzą się. Epos Homera zawiera trafną teorię. Między dobrami kultury a pracą wykonywaną na rozkaz zachodzi stosunek ścisłej korelacji, a jedno i drugie wywodzi się z nieuchronnego przymusu społecznego panowania nad przyrodą.

Środki zastosowane wobec niebezpieczeństwa syren na statku Odyseusza to sugestywna alegoria dialektyki oświecenia. Zastępowalność jest miarą panowania — najwięcej władzy skupia w swym ręku ten, kto może w największej ilości spraw dać się zastąpić: analogicznie zastępowalność jest nośnikiem postępu i zarazem regresji. W danych warunkach wykluczenie z pracy — nie tylko w przypadku bezrobotnych, ale także na społecznych antypodach bezrobocia — oznacza również okaleczenie. Zwierzchnicy doświadczają istnienia, z którym nie muszą się już stykać, tylko jako substratu, a sami zastygają w formie komenderującej jaźni. Człowiek pierwotny doświadcza rzeczy należących do natury tylko jako wymykającego mu się przedmiotu pożądania, „pan natomiast, wsunąwszy między siebie a rzecz niewolnika, wiąże się tylko z niesamoistnością rzeczy i w sposób czysty korzysta z rzeczy i rozkoszuje się nią. Samoistną stronę rzeczy pozostawia on niewolnikowi, który formuje ją swoją pracą”^[G. W. F. Hegel, *Fenomenologia ducha*, wyd. cyt., t. Ⅰ, s. 222.]. Odyseusza zastępuje się w pracy. Tak jak nie może on ulec pokusie samozatraty, tak ostatecznie jako właściciel pozbawiony jest też udziału w pracy, a na koniec nawet funkcji kierowania pracą, podczas gdy jego towarzysze, choć są tuż przy rzeczach, nie mogą cieszyć się pracą, ponieważ dokonuje się ona pod przymusem, w desperacji, z przemocą zablokowanymi zmysłami. Niewolnik ujarzmiony jest cieleśnie i psychicznie, losem pana jest regres. Żadne panowanie dotąd nie zdołało się od tej ceny uchylić, i słabość ta, ekwiwalent władzy, tłumaczy między innymi, dlaczego historia posuwa się ruchem kolistym. Ludzkość, której sprawności i wiedza różnicują się w miarę podziału pracy, jest zarazem spychana na antropologicznie prymitywniejsze stadia, albowiem trwałość panowania, przy technicznych ułatwieniach w sferze egzystencji, warunkuje fiksację instynktów wskutek silniejszego tłumienia. Słabnie fantazja. Nieszczęście nie polega na tym, że jednostki pozostają w tyle za społeczeństwem albo jego produkcją materialną. Albowiem gdy rozwój maszyn przeszedł już w rozwój machiny panowania, tak że tendencja społeczna i techniczna, zawsze ze sobą splecione, zbiegają się w totalnym zawładnięciu człowiekiem, wówczas ci, którzy pozostają w tyle, niekoniecznie reprezentują nieprawdę. Natomiast dostosowanie się do władzy postępu pociąga za sobą postęp władzy, rodzi wciąż na nowo owe formy wsteczne, które są korelatem nie niepowodzeń postępu, ale właśnie postępu udanego. Przekleństwem niepowstrzymanego postępu jest niepowstrzymana regresja.

Regresja nie ogranicza się do doświadczania świata zmysłowego, które związane jest z cielesną bliskością, ale dotyka także samowładngo intelektu, który odrywa się od zmysłowego doświadczenia, aby je sobie podporządkować. Ujednolicenie funkcji intelektualnej, dzięki czemu możliwe jest zapanowanie nad zmysłami, redukcja myślenia do produkowania jednomyślności, oznacza na równi zubożenie myśli i doświadczenia; rozdział obu dziedzin obie je okalecza. Zawężenie myślenia do organizacji i zarządzania, co praktykuje wszelka zwierzchność od chytrego Odyseusza po prostodusznych dyrektorów generalnych, zawiera w sobie ograniczoność, której ofiarą padają wielcy tego świata z chwilą, gdy chodzi o coś więcej niż o manipulowanie małymi. Umysł staje się faktycznie narzędziem panowania i samoopanowania, w której to roli mieszczańska filozofia zawsze go zapoznawała. Głuchota, jaka od mitycznego wydarzenia przypada w udziale potulnym proletariuszom, jest tyleż warta, co znieruchomienie rozkazodawcy. Nadmierna dojrzałość społeczeństwa żyje z niedojrzałości rządzonych. Im bardziej skomplikowana i subtelna jest społeczna, ekonomiczna i naukowa aparatura, do której obsługiwania system produkcji dawno już dostosował ciało, tym uboższe przeżycia, do jakich ciało jest zdolne. Eliminacja jakości, przeliczanie ich na funkcje przenosi się z nauki — za pośrednictwem zracjonalizowanych metod pracy — na świat doświadczeń całych narodów i w tendencji upodobnia je znowu do doświadczeń płaza. Dzisiejszy regres mas polega na niezdolności do usłyszenia na własne uszy rzeczy niesłychanych, do dotykania własnymi rękoma rzeczy nieuchwytnych — jest nową postacią zaślepienia, która zastępuje zwyciężone zaślepienie mityczne. Za pośrednictwem społeczeństwa totalnego, ogarniającego wszelkie relacje i impulsy, ludzie stają się znowu tym, przeciwko czemu zwracała się zasada rozwoju społecznego, zasada jaźni: istotami czysto gatunkowymi, równymi sobie przez izolację w sterowanym przymusem kolektywie. Wioślarze, którzy nie mogą ze sobą rozmawiać, są jednakowo wprzęgnięci w ten sam rytm, jak dzisiejsi robotnicy w fabryce, w kinie i w kolektywie. Konformizm wymuszają konkretne warunki pracy w społeczeństwie, a nie świadome ingerencje, które dodatkowo ogłupiały uciśnionych i odwodziły od prawdy. Bezsilność robotników nie jest tylko przebiegłą sztuczką panujących, lecz logiczną konsekwencją społeczeństwa industrialnego, którą to postać przybrało w końcu antyczne fatum na skutek wszystkiego, co człowiek zrobił, aby wymknąć się jego władzy.

Ta logiczna konieczność nie ma jednak charakteru absolutnego. Związana jest z panowaniem, jako jego odblask i narzędzie zarazem. Toteż jej prawda jest nie mniej problematyczna, jak jej oczywistość — nieodparta. Ale myślenie zawsze było dostatecznie zdolne do konkretnego oznaczenia własnej problematyczności. Pan nie może wedle swej woli powstrzymać niewolnika. Odkąd ludzie zaczęli wieść życie osiadłe i potem, w gospodarce towarowej, panowanie urzeczowiło się w prawo i organizację, a tym samym musiało się ograniczyć. Narzędzie usamodzielnia się: zapośredniczająca instancja ducha łagodzi niezależnie od woli rządzących bezpośredniość ekonomicznej niesprawiedliwości. Narzędzia panowania, które mają stosować się do wszystkich, język, broń, a w końcu maszyny, muszą być takie, by wszyscy też mogli je stosować. W ten sposób w panowaniu moment racjonalności zaznacza się jako coś różnego od panowania. Przedmiotowość środków, która sprawia, że można nimi uniwersalnie dysponować, ich „obiektywność” dla wszystkich, implikuje zarazem krytykę panowania, choć pierwotnie myślenie miało być jego środkiem. Na drodze od mitologii do logistyki myślenie zatraciło element autorefleksji, a maszyny czynią dziś ludzi kalekami, nawet jeśli zarazem ich żywią. Ale pod postacią maszyn wyobcowana *ratio* prowadzi w stronę takiego społeczeństwa, które dokonuje pojednania między myśleniem utrwalonym w formie materialnej i intelektualnej aparatury a wyzwolonym życiem oraz odnosi myślenie do samego społeczeństwa jako jego realnego podmiotu. Partykularna geneza myślenia i jego uniwersalna perspektywa były zawsze nierozłącznie ze sobą związane. Dziś, gdy świat przemienił się w przemysł, perspektywa uniwersalizmu, społeczne urzeczywistnienie się myślenia, jest tak otwarta, że myślenie przez samych panujących negowane jest jako goła ideologia. Otóż dowodem nieczystego sumienia klik, w których na koniec ucieleśnia się ekonomiczna konieczność, jest to, że jego manifestacje — od intuicji Wodza po dynamiczny światopogląd — w przeciwieństwie do dawniejszej burżuazyjnej apologetyki nie uznają już własnych nikczemności za nieuchronną konsekwencję zasadniczych praw. Mitologiczne kłamstwa o misji i przeznaczeniu, które się w to miejsce pojawiają, nie do końca nawet mijają się z prawdą: oto już nie obiektywne prawa rynku kierują działaniami przedsiębiorców i prowadzą do katastrofy. Dawne prawo wartości i los kapitalizmu realizuje dziś wypadkowa świadomych decyzji dyrektorów generalnych, która wywiera przymus równie bezwzględny jak najbardziej ślepe mechanizmy cen. Nawet panujący nie wierzą w żadną obiektywną konieczność, choć niekiedy tak właśnie nazywają to, co sami wymyślą. Bawią się w inżynierów historii powszechnej. Tylko rządzeni traktują rozwój — który z każdą zadekretowaną podwyżką kosztów utrzymania czyni ich bardziej bezsilnymi — jako nietykalną konieczność. Odkąd środki do życia tych, którzy w ogóle jeszcze są potrzebni do obsługiwania maszyn, wytwarzane są w ciągu minimalnej cząstki czasu pracy, jaki stoi do dyspozycji panów społeczeństwa, zbędną resztę — tj. ogromną masę ludności — tresuje się na dodatkową gwardię systemu, by służyła jako materiał do jego wielkich planów na dziś i na jutro. Utrzymuje się ich przy życiu jako armię bezrobotnych. Ta redukcja do poziomu czystych obiektów zarządzania, która z góry wyznacza kształt każdej sfery nowoczesnego życia, aż po język i postrzeganie, jawi się im jako obiektywna konieczność, wobec której we własnym przekonaniu są bezradni. Nędza jako korelat władzy i bezsilności narasta w nieskończoność wraz z możliwością ostatecznego zlikwidowania nędzy. Kliki i instytucje, które — od najwyższych stanowisk w zarządzaniu gospodarką po ostatniego profesjonalnego gangstera — troszczą się o utrzymanie *status quo*, stanowią dla jednostki nieprzeniknioną dżunglę. Już w oczach bonzy ze związków zawodowych, a co dopiero w oczach menedżera, proletariusz — jeśli w ogóle zwrócą na niego uwagę — jest tylko jednym z niezliczonych egzemplarzy, a bonza z kolei trzęsie się o zachowanie swej pozycji.

Absurd sytuacji, w której przemoc systemu nad ludźmi rośnie wraz z każdym krokiem, jaki oddala ich od przemocy przyrody — absurd ten demaskuje rozum racjonalnego społeczeństwa jako nieprzydatny. Konieczność owego rozumu jest pozorna, tak samo jak pozorna jest wolność przedsiębiorcy, która ujawnia tkwiący w niej przymus w nieuchronnych walkach i porozumieniach. Pozoru tego, w którym do końca oświecona ludzkość gubi się, nie może zniszczyć myślenie, które jako organ panowania może wybierać tylko między komenderowaniem a posłuchem. Nie mogąc uwolnić się od uwikłań sięgających prehistorii, myślenie potrafi przecież logikę albo-albo, konsekwencję i antynomię, dzięki którym radykalnie wyemancypowało się od natury, rozpoznać jako tęże naturę, niepojednaną i wyobcowaną. Myślenie, którego przymusowe mechanizmy są odbiciem i kontynuacją natury, odbija właśnie dzięki swej niepowstrzymanej konsekwencji także samo siebie jako zapomnianą przez siebie naturę, jako mechanizm przymusu. Wyobrażenie jest mianowicie tylko instrumentem. Ludzie w myśleniu dystansują się od natury, aby przedstawić ją sobie w postaci, w jakiej można ją opanować. Podobnie jak rzecz, narzędzie materialne, takie samo w rozmaitych sytuacjach i dzięki temu zdolne oddzielać świat jako coś chaotycznego, wielostronnego, rozproszonego, od tego, co znane, jednolite, identyczne — tak też pojęcie jest narzędziem idealnym, które pasuje do wszystkich rzeczy od tej strony, od której można je uchwycić. Myślenie jest też złudne, ilekroć chce wypierać się swej funkcji rozdzielającej, dystansowania i uprzedmiotowiania. Wszelkie mistyczne zjednoczenie jest złudą, jest bezsilnym, wewnętrznym śladem wymuszonej rewolucji. Oświecenie ma rację, gdy sprzeciwia się utopijnym hipostazom i niewzruszenie postrzega panowanie jako rozdźwięk — a tym samym rozłam między podmiotem a przedmiotem; ten rozłam, który oświecenie wzbrania się zamazywać, staje się wskaźnikiem własnej jego nieprawdy i zarazem wskaźnikiem prawdy. Zwalczanie przesądów w miarę postępu panowania oznaczało zawsze jego demaskowanie. Oświecenie jest czymś więcej niż oświeceniem, natura postrzegana w jej wyobcowaniu. W procesie samopoznawania się ducha jako natury w sobie rozszczepionej natura — niczym w czasach pierwotnych — przywołuje sama siebie: tyle że już nie bezpośrednio swym rzekomym imieniem, które oznacza wszechmoc, nie jako *mana*, ale jako coś ślepego, okaleczonego. Podporządkowanie wobec natury polega na panowaniu nad naturą, bez czego nie istnieje duch. Gdy duch przyznaje się do panowania i w naturze akceptuje samego siebie, tym samym zanika jego roszczenie do panowania, które czyni go niewolnikiem natury. Jeżeli ludzkość nie potrafi się zatrzymać w ucieczce przed koniecznościami, w procesie postępu i cywilizacji, nie rezygnując zarazem z poznania jako takiego, to przynajmniej w zaporach, jakimi odgradza się od konieczności, w instytucjach, praktykach panowania, zmierzających do ujarzmienia natury, i rykoszetem stale bijących w społeczeństwo nie dopatruje się już gwarancji nadchodzącej wolności. Każdy postęp cywilizacji wraz z panowaniem odnawiał też szansę jego złagodzenia. Jeżeli jednak realna historia utkana jest z realnego cierpienia, które bynajmniej nie maleje proporcjonalnie do przyrastania środków umożliwiających jego eliminację, spełnienie tej szansy zależne jest od pojęcia. Pojęcie bowiem nie tylko — jako nauka — dystansuje człowieka od natury, ale jako autorefleksja myślenia, które w formie nauki przywiązane jest do ślepej tendencji ekonomicznej, pozwala zmierzyć ów dystans, który utrwala panowanie. Przez akt przypomnienia natury w podmiocie — w czym zawiera się zapoznana prawda wszelkiej kultury — oświecenie staje się przeciwieństwem panowania; a głos, domagający się powstrzymania oświecenia, nawet w czasach Vaniniego wyrażał nie tylko strach przed naukami ścisłymi, lecz także nienawiść do zuchwałej myśli, która wyłamuje się z zaklętego kręgu natury, gdyż podaje się za trwogę natury przed samą sobą. Gdy oświecony umysł dokonywał pojednania z *mana*, w ten mianowicie sposób, że przestraszył się strachu o tym imieniu, była to zemsta kapłanów — a augurowie oświecenia nie ustępowali kapłanom w pysze. Burżuazyjne oświecenie, na długo przed Turgotem i d'Alembertem, zagubiło się w swym pozytywistycznym momencie. Nic nie chroniło go przed pomyleniem wolności z zabiegami o samozachowanie. Zawieszenie pojęcia — wszystko jedno, czy w imię postępu, czy w imię kultury, postęp bowiem dawno już sprzysiągł się z kulturą przeciwko prawdzie — dało kłamstwu pełną swobodę manewru. W świecie, który weryfikował tylko zdania protokolarne, a idee, zdegradowane do rangi płodów wielkich myślicieli, zachowywał jako coś w rodzaju przeterminowanych szlagierów, kłamstwo jest nie do odróżnienia od prawdy, zneutralizowanej w formie dorobku kultury.

Rozpoznając panowanie, także w samym myśleniu, jako niepojednaną naturę, można było rozluźnić ową konieczność, której nawet socjalizm pochopnie przyznał wieczne trwanie, tytułem ustępstwa wobec reakcyjnego *common sense*. Socjalizm, który uczynił konieczność podstawą wszelkiej przyszłości, a ducha w najlepszym idealistycznym stylu wyniósł na wyżyny i tym samym zdeprawował, nazbyt kurczowo trzymał się schedy filozofii mieszczańskiej. Stosunek konieczności do królestwa wolności ma wówczas charakter czysto ilościowy, mechaniczny, a przyroda, ustanowiona jako coś całkiem obcego, niczym w najdawniejszej mitologii, staje się totalitarna i absorbuje wolność razem z socjalizmem. Rezygnując z myślenia, które w swej urzeczowionej postaci, jako matematyka, maszyna, organizacja, mści się na ludziach za to, ze o nim zapomnieli, oświecenie wyrzekło się swej własnej realizacji. Stosując rygor wobec wszystkiego, co jednostkowe, oświecenie pozwala, by całość nie uchwycona w pojęciu, panując nad rzeczami, wyznaczała też byt i świadomość ludzi. Dokonująca przełomów prawdziwa praktyka zależna jest od tego, czy teoria nie ustąpi wobec nieświadomości, w jaką społeczeństwo pozwala zakrzepnąć myśleniu. Nie warunki materialne, nie pozostawiona samej sobie technika jako taka stawia spełnienie pod znakiem zapytania. Tak twierdzą socjologowie, którzy znów przemyśliwają nad środkiem zaradczym — choćby i z gatunku kolektywistycznych, aby tylko nad nim zapanować.^[„Nadrzędna kwestia, z jaką styka się dziś nasze pokolenie i z jakiej wywodzą się dopiero wszystkie inne problemy — to pytanie o możliwość kontrolowania technologii […] Nikt nie może być pewien, w jaki sposób cel ten da się osiągnąć […] Musimy użyć wszelkich dostępnych środków…”, („The Rockefeller Foundation. A Review for 1943”, New York 1944, s. 33 i nast.).] Winę ponosi struktura społecznego zaślepienia. Mityczny naukowy respekt narodów wobec tego, co dane, a co przecież zawsze same te narody tworzą, staje się w końcu pozytywnym faktem, twierdzą, wobec której nawet rewolucyjna fantazja ze wstydem uznaje się za utopię i wyrodnieje w pokorne zaufanie do obiektywnych tendencji dziejów. Jako narzędzie takiej adaptacji, jako czysta konstrukcja środków oświecenie jest tak destrukcyjne, jak mu to zarzucali jego romantyczni przeciwnicy. Dochodzi do siebie dopiero wówczas, gdy zerwie ostatnią nić porozumienia z tymiż i odważy się znieść fałszywy absolut, zasadę ślepego panowania. Duch takich nieustępliwych teorii potrafiłby już u celu pokrzyżować szyki duchowi bezlitosnego postępu. Bacon, jego herold, marzył o tysięcznych rzeczach, „których królowie nie zdołają kupić za cenę swych skarbów, nad którymi rozkaz ich nie ma mocy, o których nie poinformują ich wywiadowcy i donosiciele”. Tak jak sobie tego życzył, rzeczy owe przypadły w udziale mieszczaństwu, oświeconym spadkobiercom królów. Gospodarka burżuazyjna za pośrednictwem rynku zwielokrotniła przemoc, a tym samym zwielokrotniła też rzeczy i siły tak, że do zarządzania nimi potrzeba już nie królów ani nawet mieszczaństwa — tylko wszystkich. Władza rzeczy uczy ich, jak obywać się bez władzy. Oświecenie spełnia się i znosi, gdy najbliższe praktyczne cele okazują się wytęsknioną najodleglejszą dalą, a kraje, „o których nie poinformują wywiadowcy i donosiciele”, mianowicie zapoznana przez panującą naukę natura, przypomną się jako kraje pochodzenia. Dziś, gdy utopia Bacona — byśmy w praktyce rozporządzali przyrodą — spełniła się w skali tellurycznej, ujawnia się istota przymusu, jaki Bacon przypisywał przyrodzie nieopanowanej. Było to samo panowanie. Otóż wiedza, na której według Bacona niewątpliwie zasadza się „wyższość człowieka”, może przyczynić się do jego rozkładu. Ale skoro tak, to oświecenie w służbie teraźniejszości zmienia się w totalne oszustwo mas.

# [Dygresja I:]{.subtitle} Odyseusz albo mit oświecenia #

Opowieść o syrenach mówi o krzyżowaniu się mitu i racjonalnej
pracy, natomiast Odyseja w całości przedstawia dialektykę oświecenia. Epopeja, zwłaszcza w swej najstarszej warstwie, związana jest
z mitem: przygody wywodzą się z przekazu ludowego. Ale duch
homerycki przystępując do mitu, „organizując” go, jednocześnie
mu się przeciwstawia. Zwyczajowe zestawianie epopei i mitu,
skądinąd w nowszej filologii klasycznej kwestionowane, w świetle
krytyki filozoficznej okazuje się zupełną iluzją. Pojęcia te rozchodzą się; odpowiadają dwóm fazom pewnego historycznego
procesu, który jako taki widoczny jest zresztą w miejscach szwów
homeryckiej redakcji. Mowa Homera stwarza ogólność języka,
a może wręcz ją zakłada; rozbija hierarchiczny porządek społeczny
przez egzoteryczne przedstawienie, nawet i właśnie wówczas, gdy
apologetyzuje ten porządek; wyśpiewać gniew Achillesa i błądzenia Odyseusza to wszak nostalgiczna stylizacja tego, czego wyśpiewać już nie można, a bohater przygód okazuje się prototypem
mieszczańskiego indywiduum, którego pojęcie rodzi się z owej
jednolitej samowiedzy, jakiej pradawnym wzorem jest wędrowiec-Odyseusz. Epopeja, historiozoficzne *pendant* powiesci, ujawnia wreszcie cechy zbliżone do powieściowych, a dostojny kosmos
wypełnionego sensem świata homeryckiego jawi się jako dzieło
porządkującego rozumu, który rozbija mit właśnie przez odzwierciedlenie go w racjonalnym porządku.

Mieszczańsko-oświeceniowy pierwiastek u Homera podkreślano w późnoromonatycznych niemieckich interpretacjach antyku,
których śladem podążał Nietzsche w swoich wczesnych pismach.
Nietzsche — jak niewielu od czasów Hegla — umiał rozpoznać
dialektykę oświecenia. Sformułował jego dwoisty stosunek do
panowania. Oświecenie należy „wpoić ludowi, aby kapłani mieli
nieczyste sumienia, zostając kapłanami — i to samo z państwem. Na
tym polega zadanie oświecenia — sprawić, by poczynania wielkorządców i mężów stanu stały się rozmyślnymi kłamstwami…”^[F. Nietzsche: *Nachlaß*. *Werke* (Großoktavausgabe). T. 14. Leipzig
1905-1911, s. 206.].
Z drugiej strony oświecenie było zawsze środkiem „wielkich
artystów rządzenia (Konfucjusz w Chinach, *Imperium Romanum*,
Napoleon, papiestwo w czasach, gdy zwracało się w stronę władzy,
a nie tylko w stronę świata) […] Samołudzenie się mas co do tego
punktu, np. w każdej demokracji, jest nader cenne: pomniejszenie
ludzi i ich podatność na praktyki rządzących, jest jako »postęp«
celem dążeń!”^[F. Nietzsche: *Nachlaß*, wyd. cyt., t. 15, S. 235.] Gdy ów dwoisty charakter oświecenia ujawnia się
jako zasadniczy motyw historyczny, tym samym pojęcie oświecenia jako postępu myśli rozciąga się aż do początków dziejów
objętych przekazem. Stosunek samego Nietzschego do oświecenia,
a przeto do Homera, jest niejednoznaczny; widział on w oświeceniu zarówno uniwersalny ruch suwerennego ducha, którego sam
miał być egzekutorem, jak wrogą wobec życia, „nihilistyczną”
moc — natomiast u jego prefaszystowskich epigonów ostał się
i zwyrodniał w ideologię jedynie ów drugi moment. Ideologia ta
staje się ślepą pochwałą życia w zaślepieniu, które umacnia takaż
praktyka, dławiąca wszystko, co żywe. Widać to wyraźnie w stanowisku faszystowskich speców od kultury. Wietrzą w homeryckim
obrazie stosunków feudalnych coś z demokracji, uważają go za
dzieło traktujące o żeglarzach i kupcach i odrzucają jońską epopeję
jako mowę nadto racjonalną i przynależną do potocznej komunikacji. Podejrzliwe spojrzenie tych, którzy solidaryzują się z każdym
pozornie bezpośrednim panowaniem i piętnują wszelkie zapośredniczenie, „liberalizm” dowolnego szczebla, nie do końca się myli.
W istocie linia rozumu, liberalizmu, mieszczaństwa sięga nieporównanie dalej, niż przyjmuje wyobraźnia historyczna, datująca
pojęcie burżuazji dopiero na koniec średniowiecznego feudalizmu.
Neoromantyczna reakcja dopatruje się burżuazji tam, gdzie dawniejszy burżuazyjny humanizm widział narodziny świętej zasady,
która miała go uprawomocnić — a skoro tak, to dzieje powszechne
i oświecenie stanowią jedno. Modna ideologia, która poczytuje
sobie za święty obowiązek likwidację oświecenia, mimowolnie
składa mu hołd. Nawet w najodleglejszej dali musi rozpoznać
oświeconą myśl. Właśnie najstarszy jej ślad niesie dla nieczystego
sumienia dzisiejszych archaików niebezpieczeństwo, że cały proces
— którego zdławienie jest ich celem, choć nieświadomie przyczyniają się zarazem do jego realizacji — rozpocznie się na nowo.

Ale interpretacja Homera w duchu antymitologicznym, oświeconym, w opozycji do mitologii chtonicznej, jest nieprawdziwa,
gdyż ograniczona. W służbie represywnej ideologii Rudolf Borchardt na przykład, najznamienitszy, a przeto najbardziej bezradny
wśrod ezoteryków niemieckiego przemysłu ciężkiego, zbyt wcześnie urywa analizę. Nie widzi, że wysławiane moce pierwotne same
już stanowią pewien etap oświecenia. Nadto bezceremonialnie
utożsamia epopeję z powieścią, i w rezultacie uchodzi jego uwagi
to, co jest wspólnym elementem epopei i mitu: panowanie
i wyzysk. Gani w epopei — jako nieszlachetne — zapośredniczenie
i obieg, choć są one tylko rozwinięciem pierwiastka, którego
szlachetność mocno jest wątpliwa, a który Borchardt wielbi
w micie: pierwiastka nagiej przemocy. Rzekomy autentyzm,
archaiczna zasada krwi i ofiary, skażona jest już nieczystym
sumieniem i przebiegłością panowania, charakterystycznymi dla
narodowej odnowy, posługującej się dziś antykiem dla celów
reklamowych. Już oryginalny mit zawiera moment kłamstwa,
które święci triumfy w oszukańczych machinacjach faszyzmu,
a które faszyzm zarzuca oświeceniu. Nie ma zaś dzieła, które
dawałoby bardziej dobitne świadectwo powiązań między oświeceniem a mitem niż dzieło Homera, podstawowy tekst cywilizacji
europejskiej. U Homera epopeja i mit, forma i tworzywo nie tylko
rozchodzą się ze sobą, ale wręcz są sobie przeciwstawne. Dualizm
estetyczny świadczy o pewnej tendencji natury filozoficzno-historycznej. „Apolliński Homer jest tylko kontynuatorem owego
ogólnoludzkiego procesu artystycznego, któremu zawdzięczamy
indywidualizację”.^[F. Nietzsche: *Nachlaß*, wyd. cyt., t. 9, s. 289.]

W treściowej warstwie dzieła Homera widoczne są ślady mitów;
ale opowieść, jedność, narzucona rozproszonym podaniom, stanowi zarazem opis ucieczki podmiotu przed mitycznymi potęgami.
W głębszym sensie dotyczy to już *Iliady*. Gniew mitycznego syna
bogini na racjonalnego króla-dowódcę i organizatora, niezdyscyplinowana bezczynność owego bohatera, wreszcie okoliczność, że
zwycięski śmiertelnik oddaje się sprawie narodowo-helleńskiej,
a nie tylko plemiennej, co zapośredniczone jest przez mityczną
wierność wobec zmarłego towarzysza — wszędzie zaznacza się splot
prehistorii i dziejów. Tym bardziej dotyczy to *Odysei*, bardziej
zbliżonej do formy powieści przygodowej. Opozycja między
trwającym w czasie Ja a odmianami losu znamionuje opozycję
między oświeceniem a mitem. Pełna zbłądzeń podróż z Troi do
Itaki to droga jaźni przez mity — jaźni cieleśnie nieskończenie słabej
wobec potęgi przyrody i dopiero formującej swoją samowiedzę.
Prehistoria przybiera świecką postać przebywanej przestrzeni,
dawne demony zamieszkują odległe brzegi i wyspy cywilizowanego Morza Śródziemnego, przepłoszone do jaskiń lub skryte
w kształtach skał, skąd wychynęły niegdyś w dreszczu pierwotnej
grozy. Ale przygody upamiętniają każde miejsce jego nazwą:
narzucają przestrzeni siatkę racjonalnego układu odniesień. Drżący
rozbitek antycypuje pracę kompasu. Jego bezsilność, która poznała każdy zakątek morza, zmierza do zdetronizowania potęg.
Prosta nieprawdziwość mitów — fakt, że morze i ziemia naprawdę
nie są zamieszkane przez demony — magiczna złuda i niejasność
tradycyjnej religii ludowej stają się w perspektywie dojrzałego
podróżnika „błądzeniem” wobec jednoznacznego celu, jakim jest
samozachowanie, powrót do ojczyzny i trwałej własności. Przebyte przez Odyseusza przygody są w sumie niebezpiecznymi pokusami, które sprowadzają jaźń z drogi jej logiki. Odyseusz wciąż na
nowo wdaje się w przygody, próbuje jak niewyuczalny uczeń, ba
— niekiedy jak osobnik nierozumnie ciekawski — tak jak mim
niestrudzenie wypróbowuje swe role. „Lecz gdzie niebezpieczeństwo, Tam i wybawienie”^[F. Hölderlin: *Patmos*. Przeł. A. Libera. „Puls” 1993, nr 62.]: wiedza, na której zasadza się jego
tożsamość i która umożliwia mu przetrwanie, czerpie swoją
substancję z doświadczenia rozmaitości, odmiany, dekoncentracji,
ten zaś, komu wiedza zapewnia przetrwanie, najśmielej też naraża
się na niebezpieczeństwo śmierci, ono bowiem hartuje go i umacnia do życia. Na tym polega tajemnica procesu toczącego sie
między epopeją a mitem: jaźń nie stanowi sztywnej opozycji wobec
przygody, ale właśnie przez tę opozycję formuje się i przybiera
stały kształt, jest jednością tylko w wielości tego, co jedności tej
przeczy.^[Bezpośrednim świadectwem tego procesu jest początek Pieśni XX.
Odyseusz spostrzega, jak służebne kobiety nocą wymykają się do
zalotników: „Serce w nim szczekało. Jak suka obiega w koło swe słabe
szczenięta i na nieznajomych szczeka, gotowa do walki, tak w nim
szczekała złość na jawną zbrodnię. Bijąc się w piersi karcił swe serce: Znieś
i to, moje serce, jużeś i bardziej psie dni znosiło, jak ów, kiedy
nieokiełznany Kiklop pożerał dzielnych towarzyszy. Twoja to wówczas
roztropna odwaga wyprowadziła mnie z pieczary, w której sądziłem, że
zginę. Tak przemawiał do serca miłego, a wierne, cierpliwe serce było mu
posłuszne. Lecz sam się obracał z boku na bok” XX, 13/24 (s. 315).
Podmiot jeszcze nie okrzepł w sobie, nie uzyskał spójnej tożsamości. Nie
panuje nad afektami, odwagą i sercem. „Na początku Pieśni XX szczeka
*kradie* albo też *etor* (słowa te są synonimami 17, 22), i Odyseusz uderza sie
w pierś, a więc w serce i przemawia do niego. Serce trzepocze, część jego
ciała wzbudza się wbrew jego woli. Toteż jego słowa nie są zwykłą
formułą, jak u Eurypidesa, gdy mówi się do ręki i nogi, by się poruszyły
— serce działa samoistnie” (Wilamowitz-Moellendorf: *Die Heimkehr des
Odysseus.* Berlin 1927, s. 189.). Afekt zrównany jest ze zwierzęciem, które
człowiek ujarzmia: metafora suki należy do tej samej warstwy doświadczenia, co przemiana towarzyszy w świnie. Podmiot, jeszcze rozszczepiony i zmuszony zadawać gwałt temu, co jest naturą w nim samym, tak samo
jak naturze zewnętrznej, „karci” serce, zmusza je do cierpliwości i wzbrania — w perspektywie czasu — bezpośredniej teraźniejszości. Uderzanie się
w pierś stało się potem gestem triumfu: zwycięzca wyrażał w ten sposób,
że jego zwycięstwo jest zawsze zwycięstwem nad własną naturą. Dzieła
dokonuje powściągający się rozum. „…najpierw mówiący myślał o nieposłusznie tłukącym się sercu; ponad nim jest *metis*, inna siła wewnętrzna: i to
ona ratuje Odyseusza. Późniejsi filozofowie przeciwstawiają ją jako *nus*
albo *logistikon* nierozumnym częściom duszy” (Wilamowitz, dz. cyt., s.
190). O jaźni — *autos* — jest w tym fragmencie mowa dopiero w wersie 24:
gdy rozum zdołał już poskromić instynkt. Jeśli przypisywać doborowi
i kolejności słów siłę dowodową, to tożsamość Ja byłaby u Homera
dopiero rezultatem zapanowania człowieka nad wewnętrzną naturą. Ta
nowa jaźń drży w sobie — jak jakaś rzecz, jak ciało — gdy karci się w niej
serce. W każdym bądź razie szczegółowo zanalizowany przez Wilamowitza układ momentów duszy, które często przemawiają wzajem do siebie,
poświadcza luźną jeszcze, efemeryczną strukturę jaźni, której substancją
jest tylko ujednolicenie owych momentów.] Odyseusz, podobnie jak potem bohaterowie wszystkich
powieści we właściwym sensie, niejako odrzuca siebie, aby siebie
zdobyć; wyobcowuje się od natury w ten sposób, że mierząc się
z nią w każdej przygodzie wydaje się na jej łup, i — o ironio
— nieubłagana natura, której rozkazuje, odnosi triumf, gdy Odyseusz wraca do domu jako nieubłagany sędzia i mściciel, spadkobierca potęg, którym uszedł. W stadium homeryckim tożsamość
jaźni jest tak bardzo funkcją tego, co nietożsame, rozproszonych,
niewyartykułowanych mitów, że musi się u nich zapożyczać.
Forma wewnętrznej organizacji indywidualności — czas — jest
jeszcze tak słaba, że jedność przygód bierze się z zewnątrz, ich
kolejność wyznacza przestrzenna zmiana scenerii, coraz to nowe
siedziby lokalnych bóstw, ku którym Odyseusza rzucają wiatry.
Ilekroć później jaźń znowu zaznaje podobnego osłabienia — albo
przedstawienie zakłada taką słabość u czytelnika — opowieść
o życiu ponownie ześlizguje się do poziomu sekwencji przygód.
W obrazie podróży historyczny czas mozolnie i tylko warunkowo
odrywa się od przestrzeni — nieodmiennego schematu czasu
mitycznego.

Instrumentem, który pozwala jaźni stawiać czoła przygodom,
wyrzekać się samej siebie, by się ocalić, jest chytrość. Żeglarz
Odyseusz okpiwa bóstwa natury tak jak cywilizowany podróżnik
okpiwa dzikusów, oferując szklane paciorki w zamian za kość
słoniową. Tylko niekiedy posługuje się wymianą: daje i przyjmuje
podarunki-gościńce. Homerycki gościniec jest czymś pośrednim
między wymianą a ofiarą. Tak jak ofiara ma być zadośćuczynieniem za przelaną krew — czy to obcego przybysza, czy to tubylca
pokonanego przez pirata — i spowodować zaniechanie zemsty.
Zarazem jednak w gościńcu zaznacza się już zasada ekwiwalentu:
gospodarz otrzymuje realną lub symboliczną równowartość swych
świadczeń, gość — prowiant na drogę, który zasadniczo umożliwia
mu dotarcie do domu. Jeżeli nawet gospodarz nie przyjmuje
bezpośredniej zapłaty, może w każdym razie liczyć na to, że
pewnego dnia on sam lub jego krewni będą tak samo podejmowani: jako ofiara złożona bóstwom żywiołów gościniec jest
jednocześnie rudymentarnym zabezpieczeniem przed nimi. Rozpowszechnione, choć pełne niebezpieczeństw wyprawy morskie
dawnych Greków stanowią tu pragmatyczną przesłankę. Sam
Posejdon, żywiołowy wróg Odyseusza, myśli w kategoriach
ekwiwalentu, gdy uskarża się wciąż na nowo, iż Odyseusz na
kolejnych postojach wędrówki otrzymuje tytułem gościńców
więcej, niż stanowiłby przypadający na niego łup z Troi, gdyby
Posejdon dozwolił mu dowieźć go bez przeszkód do domu.
Podobne racjonalizacje dotyczą u Homera także i ofiar w sensie
właściwym. W przypadku hekatomb określonych rozmiarów
zawsze wchodzi w rachubę spodziewana przychylność bogów.
Jeżeli wymiana jest zeświecczoną formą ofiary, to sama ofiara jawi
się już jako magiczny schemat racjonalnej wymiany, stosowany
przez ludzi środek zapanowania nad bogami — których do upadku
przywodzi właśnie sposób, w jaki oddawano im cześć.^[Wbrew materialistycznej interpretacji Nietzschego Klages pojmuje
związek między ofiarą a wymianą w duchu magicznym: „Konieczność
składania ofiar dotyczy każdego, albowiem każdy, jak widzieliśmy,
otrzymuje tyle, ile może unieść z życia i przynależnych do niego dóbr
— owo pierwotne *suum cuique* — jedynie w ten sposób, że nieustannie daje
i oddaje. Nie chodzi tu jednak o wymianę w sensie zwykłej wymiany dóbr
(która wszak u początków usankcjonowana jest przez ideę ofiary), ale
o wymianę fluidów albo esencji przez oddanie własnej duszy uniwersalnej
zasadzie życia” (L. Klages: *Der Geist als Widersacher der Seele*. T. 3, cz. 2.
Leipzig 1932, s. 1409.) Dwoisty charakter ofiary, magiczne poświęcenie
się jednostki na rzecz kolektywu — jakkolwiek się to odbywa — oraz
samozachowanie dzięki technice takiej magii, implikuje obiektywną
sprzeczność, która prowadzi właśnie do rozwoju racjonalnego elementu
ofiary. W zaklętym kręgu magii racjonalność, jako sposób zachowania się
tego, kto ponosi ofiarę, staje się chytrością. Dostrzega to sam Klages,
gorliwy apologeta mitu i ofiary, i zmuszony jest w idealnym obrazie
Pelasgów rozróżniać autentyczną komunikację z naturą oraz kłamstwo,
nie potrafiąc jednak w obrębie samego myślenia mitycznego pozornemu
panowaniu nad naturą przez magię przeciwstawić jakiejś innej zasady,
pozór ten bowiem stanowi istotę mitu. „Gdy wstępując na tron król-bóg
musi zaprzysiąc, że nadal pozwoli słońcu świecić, a polom rodzić plony
— mamy do czynienia już nie tylko z pogańskim wierzeniem, ale wręcz
z pogańskim przesądem” (tamże, s. 1408).]

Moment oszustwa w ofierze stanowi prototyp odyseuszowej
chytrości, a zarazem wiele podstępów Odyseusza przypomina
ofiarę składaną bóstwom natury.^[Zauważmy, że nie ma u Homera ofiar z ludzi w ścisłym sensie.
W doborze relacjonowanych faktów zaznacza się cywilizacyjna tendencja
epopei. „Z jednym jedynym wyjątkiem […] *Iliada* i *Odyseja* są kompletnie
oczyszczone z potworności ofiar w ludziach” (G. Murray: *The Rise of the
Greek Epic*. Oxford 1911, s. 150).] Bóstwa natury są przechytrzane
zarówno przez bohatera, jak przez bogów solarnych. Olimpijscy
przyjaciele Odyseusza, aby bezpiecznie poprowadzić swego pupila,
wykorzystują pobyt Posejdona u dzikusów Etiopów, którzy nadal
oddają mu cześć i składają sute ofiary. Oszustwo zawiera się już
w ofierze, którą Posejdon przyjmuje z zadowoleniem: przypisanie
bezkształtnego boga morza do określonej miejscowości, do świętego miejsca, ogranicza jego moc, Posejdon nasycony etiopskimi
wołami musi wyrzec się satysfakcji ścigania Odyseusza. Wszystkie
planowo przez ludzi składane ofiary są oszukiwaniem boga:
podporządkowują go ludzkim celom, rozbijają jego moc, a oszustwo wobec boga przechodzi gładko w oszustwo, jakiego niewierzący kapłani dokonują na wspólnocie wiernych. Chytrość wyrasta
z kultu. Sam Odyseusz jest zarazem ofiarą i kapłanem. Kalkulując
własny wkład — stawkę, którą gotów jest sam zaryzykować
— neguje moc, na której rzecz czyni ten wkład. W ten sposób
wytargowuje własne życie, z którego go wywłaszczono. Ale
oszustwo, chytrość i racjonalność nie są bynajmniej prostym
przeciwieństwem archaiczności ofiary. W Odyseuszu osiąga jedynie swą samowiedzę ów moment oszustwa w ofierze, tj. to, co
przesądza o pozorności mitu. Doświadczenie, że symboliczna
komunikacja z boskością przez ofiarę nie jest komunikacją realną,
musi być odwieczne. Zastępczy charakter ofiary — czym tak
zachwycają się nowomodni irracjonaliści — łączy się nierozerwalnie
z ubóstwieniem tego, co się składa w ofierze, z oszustwem, jakiego
dopuszczają się kapłani, racjonalizując mord przez apoteozę wybrańca. Coś z tego oszustwa, które daną osobę wynosi do godności
boskiej substancji, tkwi też zawsze w Ja, które zyskuje samo siebie
dzięki temu, że chwilę składa w ofierze przyszłości. Substancjalność Ja jest takim samym pozorem jak nieśmiertelność zarzynanej
ofiary. Nie darmo Odyseusz dla wielu uchodził za istotę boską.

Dopóki w ofierze składane są jednostki, dopóki ofiara zawiera
w sobie opozycję między jednostką a kolektywem, dopóty obiektywnie współzakłada oszustwo. Jeżeli wiara w zastępczy charakter
ofiary przypomina o tym, że jaźń nie ma charakteru pierwotnego,
lecz powstaje w historii, wraz z panowaniem, to zarazem dla
wykształconej już jaźni wiara ta jest nieprawdą: jaźń to człowiek,
któremu nie przypisuje się już magicznej mocy zastępowania.
Ukonstytuowanie się jaźni przecina właśnie ów płynny związek
z naturą, który ofiara jaźni ma ustanawiać. Każda ofiara jest
restauracją, której historyczna rzeczywistość, w jakiej dokonuje się
ofiary, zadaje kłam. Ale szacowna wiara w ofiarę jest zapewne
wyuczonym schematem, zgodnie z którym ujarzmieni sami sobie
raz jeszcze wyrządzają krzywdę, jaką im wyrządzono — aby móc ją
znieść. Ofiara nie ocala — przez zastępczą daninę — bezpośredniej,
chwilowo tylko przerwanej komunikacji, jak to przypisują jej
dzisiejsi mitologowie: sama instytucja ofiary jest znakiem historycznej katastrofy, aktem przemocy, która uderza na równi w ludzi
i przyrodę. Chytrość to jedynie subiektywna postać owej obiektywnej nieprawdy ofiary i konsekwentne jej następstwo. Zapewne
nieprawda ta nie zawsze była nieprawdą. W pewnym stadium
prehistorii^[Raczej nie w czasach najdawniejszych. „Obyczaj składania ofiar w ludziach […] jest znacznie bardziej rozpowszechniony wśród barbarzyńców
i ludów na wpół cywilizowanych niż wśród prawdziwych dzikusów, i na
najniższym poziomie kultury właściwie jest nieznany. Zaobserwowano, że
u niektórych ludów obyczaj ten z biegiem czasu coraz bardziej się
umacniał”, na Wyspach Towarzystwa, na Archipelagu Polinezyjskim,
w Indiach, u Azteków. „W odniesieniu do Afrykanów Winwood Reade
mówi: »Im potężniejszy naród, tym znamienitsza ofiara«”. (E. Westermarck: *Ursprung und Entwicklung der Moralbegriffe*. T. Ⅰ. Leipzig 1913, s. 363).] ofiary mogły zawierać jakąś krwawą racjonalność,
choć już wówczas nieodłączną od żądzy przywileju. Dominująca
dziś teoria ofiary opiera się na wyobrażeniu kolektywnego ciała,
plemienia, do którego przelana krew członka plemienia powrócić
ma jako siła. Choć totemizm już w swoim czasie był ideologią, to
przecież odpowiada pewnym realnym warunkom, kiedy to panujacy rozum wymagał ofiar. Jest to sytuacja archaicznego niedostatku, gdzie ofiary w ludziach idą w parze z kanibalizmem. Powiększony liczebnie kolektyw może utrzymać się przy życiu tylko przez
spożywanie ludzkiego mięsa; niewykluczone, że żądza uciech
pewnych grup etnicznych albo społecznych związana była jakoś
z kanibalizmem, o czym świadczy dziś już tylko odraza do
ludzkiego mięsa. Obyczaje późniejszych czasów — jak *ver sacrum*,
kiedy to w czasach głodu cały rocznik młodych ludzi zmuszany był
do wywędrowania, czemu towarzyszyły rytualne ceremonie — zachowują wyraźne rysy takiej barbarzyńskiej i uświęconej racjonalności. Racjonalność ta stała się jednak iluzoryczna na długo nim
jeszcze wykształciły się mityczne religie ludowe: skoro regularne
polowania dostarczały dość zwierzyny, aby kanibalizm stał się
zbędny, czarownik musiał tumanić wprawnych myśliwych, by
nakłonić ich do zjadania członków własnego plemienia.^[U ludów praktykujących kanibalizm, np. w Afryce Zachodniej, „kobietom ani młodzieńcom” nie wolno było „kosztować tego smakołyku” (E.
Westermarck: *Ursprung und Entwicklung*, wyd. cyt., Leipzig 1909, t. 2, s. 459).] Magiczno-kolektywna interpretacja ofiary, która odmawia jej wszelkiej
racjonalności, jest jej racjonalizacją; prostoduszne założenie w duchu oświeconym, że to, co dziś jest ideologią, mogło być kiedyś
prawdą, wydaje się zbyt niefrasobliwe^[Wilamowitz sytuuje *nus* w „ostrej opozycji” do *logos*. (*Glaube der
Hellenen*. T. Ⅰ. Berlin 1931, s. 41 i nast.). Mit jest dla niego jedną z „historii,
jakie się opowiada”, bajką dla dzieci, nieprawdą, albo — na tych samych
prawach — nie dającą się udowodnić najwyższą prawdą jak u Platona.
Wilamowitz, świadomy pozornego charakteru mitów, zrównuje je z poezją. Innymi słowy: lokuje mity dopiero w języku znaczeń, który obiektywnie popadł w sprzeczność z ich intencją i sprzeczność tę stara się przejednać
jako poezja: „Mit to przede wszystkim wypowiedź, niezależnie od tego,
jaka jest jej treść” (tamże). Hipostazując to późne pojęcie mitu, które
zakłada już rozum jako swoje wyraźne przeciwieństwo, Wilamowitz
dochodzi — w ukrytej polemice z Bachofenem, którego wykpiwa jako
przelotną modę, nie wymieniając zresztą jego nazwiska — do zwięzłego
rozróżnienia mitologii i religii (tamże, s. 5), gdzie mit stanowi nie
dawniejszą, ale właśnie późniejszą formę. „Próbuję prześledzić […]
stawanie się, przemiany i przejście od wierzeń do mitów” (tamże, s. 1).
Uporczywa, akademicka zarozumiałość grecysty, nie uznającego innych
dyscyplin, uniemożliwia mu wgląd w dialektykę mitu, religii i oświecenia:
„Nie rozumiem języka, z którego wywodzą się obecnie najbardziej
popularne słowa takie jak tabu, totem, *mana*, *orenda*, ale nie widzę nic złego
w tym, by trzymać się Greków i po grecku myśleć o Grecji” (tamże, s. 10).
Jak z tym, a zwłaszcza z nieoczekiwanym twierdzeniem, że „w najstarszym
hellenizmie zawiera się zalążek Platońskiej idei boga”, pogodzić reprezentowaną przez Kirchhoffa i przejętą przez Wilamowitza teorię historyczną,
która właśnie w mitycznych spotkaniach *nostos* dopatruje się najdawniejszego pierwiastka *Odysei* — to pozostaje niejasne, a i samo centralne pojęcie
mitu u Wilamowitza nie zostało odpowiednio wyartykułowane filozoficznie. Mimo to jego opór wobec irracjonalizmu, który wynosi mit pod
niebiosa, oraz stałe podkreślanie nieprawdy mitu zdradzają niekłamaną
wielkość. Niechętny stosunek do myślenia prymitywnego i prehistorii
ujawnia tym dobitniej napięcie, istniejące zawsze między obłudnym
słowem a prawdą. To, co Wilamowitz zarzuca późniejszym mitom
— arbitralność fantastycznych pomysłów — musiało się już zawierać
w mitach najdawniejszych, czego dowodem jest choćby *pseudos* ofiary.
Otóż *pseudos* spokrewnione jest właśnie z owym Platonskim bogiem,
którego Wilamowitz wywodzi z archaicznego hellenizmu.]: najnowsze ideologie s są
tylko repryzą najstarszych i sięgają wstecz tym dalej w miarę jak
rozwój społeczeństwa klasowego demaskuje ideologie uprzednio
usankcjonowane. Osławiona irracjonalność ofiary świadczy tylko
o tym, że praktyka ofiar trwała dłużej niż ich nieprawdziwa już,
mianowicie partykularna, konieczność racjonalna. Ow rozstęp
między racjonalnością a irracjonalnością ofiary służy fortelom
chytrości. Wszelka demitologizacja ma formę niepowstrzymanego
doświadczenia daremności i zbędności ofiary.

Jeżeli zasada ofiary okazuje się — ze względu na swą irracjonalność — przemijalna, to zarazem trwa i utrzymuje się mocą swej
racjonalności. Racjonalność uległa zmianie, ale nie zanikła. Jaźń
opiera się roztopieniu w ślepej naturze, której roszczenia wciąż na
nowo dochodzą do głosu w ofierze. Ale nadal pozostaje uwikłana
w kontekst natury, jako życie, które chce się utrzymać wobec
życia. Gdy racjonalność samozachowania neguje konieczność
ofiary, jest to taki sam akt wymiany jak przedtem ofiara. Zachowująca tożsamość jaźń, która powstaje z chwilą przezwyciężenia ofiary, jest przecież znowu bezpośrednio surowym, niezłomnie
przestrzeganym rytuałem ofiarnym, jaki człowiek odprawia na
samym sobie, przeciwstawiając własną świadomość kontekstowi
natury. O tyle prawdziwa jest słynna opowieść mitologii nordyckiej, wedle której Odin powiesił się na drzewie składając się sobie
w ofierze, oraz teza Klagesa, iż każda ofiara jest ofiarą składaną
bogu przez boga, jak to występuje jeszcze w monoteistycznej
wersji mitu — chrystologii.^[Interpretację chrześcijaństwa jako pogańskiej religii ofiarnej przyjmuje
Werner Hegemann w pracy *Der gerettete Christus* (Potsdam 1928).] Ale w tej warstwie mitologii, gdzie
jaźń ukazuje się jako ofiara złożona samej sobie, wyraża się nie tyle
pierwotna koncepcja religii ludowej, ile raczej wchłonięcie mitu
przez cywilizację. W historii klas wrogi stosunek jaźni do ofiary
— zawiera w sobie ofiarę jaźni — klasowe społeczeństwo powstaje
wówczas, gdy człowiek zapiera się natury w samym sobie, aby
zapanować nad naturą zewnętrzną i innymi ludźmi. Właśnie ów akt
zaparcia się, rdzeń wszelkiej cywilizacyjnej racjonalności, jest
zarodkiem pleniącej się mitycznej irracjonalności: wskutek negacji
natury w człowieku zakłócone i nieprzejrzyste staje się nie tylko
*telos* zewnętrznego panowania nad naturą, ale także *telos* własnego
życia. Z chwilą gdy człowiek odcina w sobie świadomość swej
naturalności, wszystkie cele, ze względu na które utrzymuje się
przy życiu — społeczny postęp, spotęgowanie wszystkich sił
materialnych i duchowych, a także sama świadomość — ulegają
unicestwieniu; i tak już u początków subiektywności dochodzi do
intronizacji środka jako celu, co w późnym kapitalizmie przybiera
cechy jawnego szaleństwa. Panowanie człowieka nad sobą — na
czym zasadza się jaźń — jest wirtualnie zawsze destrukcją podmiotu, w którego służbie się dokonuje, gdyż opanowana, uciśniona i rozbita przez samozachowanie substancja to przecież nic
innego jak życie, jedyny i determinujący układ odniesienia dla
zabiegów samozachowawczych, które są jego funkcją, właśnie to,
co ma być zachowane. Nonsens totalitarnego kapitalizmu, gdzie
technika zaspokajania potrzeb w swej uprzedmiotowionej, przez
panowanie zdeterminowanej postaci uniemożliwia zaspokajanie
potrzeb i prowadzi do zagłady ludzi — ten nonsens ma swój
wzorzec w osobie bohatera, który uchyla się od ofiary, składając
w ofierze siebie. Historia cywilizacji to historia introwersji ofiary.
Innymi słowy: historia wyrzeczenia. Każdy, kto się wyrzeka, daje
ze swego życia więcej, niż w zamian dostaje, daje więcej niż życie,
którego broni. Z całą ostrością ujawnia się to w fałszywym
społeczeństwie. W takim społeczeństwie o każdego jest za dużo
i każdy jest oszukiwany. Ale nędza społeczeństwa polega na tym,
ze ten, kto by się uchylił od powszechnej, nierównej i niesprawiedliwej wymiany, kto nie byłby gotów do wyrzeczenia, kto od razu
schwyciłby nieuszczuploną całość, utraciłby tym samym wszystko,
nawet te skąpe resztki, jakie zapewnia mu samozachowanie.
Wszystkie zbędne ofiary są potrzebne: przeciwko ofierze. Odyseusz także jest ofiarą, jest jaźnią, która wciąż się poskramia^[Np. gdy odstępuje od natychmiastowego zabicia Polifema (IX, 302
— s.148); gdy pozwala się maltretować Antinoosowi, by się nie zdradzić
(XVII, 460 i nast. — s. 279). Por. też epizody z wiatrami (X, 50 1 nast. —
s. 158) i proroctwo Tejrezjasza przy pierwszej *nekia* (XI, 105 i nast.
— 8.177), gdzie powrót do domu uzależniony zostaje od ujarzmienia serca.
Wyrzeczenie nie jest tu wprawdzie ostateczne, ma jedynie charakter
odroczenia: Odyseusz dopełnia potem zemsty, której sobie wzbrania, i to
tym gruntowniej — ten, który wiele cierpi, jest cierpliwy. W jego
poczynaniach jest jeszcze poniekąd jawne, jako cel spontaniczny, to, co
potem w imperatywie totalnego wyrzeczenia jest ukryte i dopiero wtedy
zyskuje nieodpartą siłę — poskromienie wszystkiego, co naturalne. Ów
proces poskramiania natury, przeniesiony do wewnątrz podmiotu, uwolniony od elementów mitycznych, staje się ”obiektywny”, rzeczowo
samoistny w stosunku do poszczególnych celów człowieka, staje się
ogólną racjonalną zasadą. Zemsta przechodzi w procedurę prawną
— przejawia się to już w cierpliwości Odyseusza, a bardzo wyraźnie po
zgładzeniu zalotników: właśnie ostateczne spełnienie mitycznego popędu
staje się rzeczowym instrumentem panowania. Prawo to zemsta, która
wyrzeka się siebie. Wszelako gdy ta sędziowska cierpliwość wywodzi się
z czegoś wobec niej zewnętrznego, z tęsknoty do domu, tym samym
zyskuje cechy ludzkie, ma w sobie niemal coś z ufności, coś, co wykracza
poza odsuwaną w czasie zemstę. W rozwiniętym społeczeństwie burżuazyjnym oba elementy ulegają skasowaniu: wraz z myślą o zemście
również tęsknota staje się tabu — i tak dokonuje się intronizacja zemsty,
zapośredniczona przez zemstę jaźni na sobie.]
i w ten sposób marnuje życie, które ocala i które zachowuje
w pamięci jedynie jako błądzenie. Z tym wszystkim Odyseusz jest
zarazem ofiarą zniesienia ofiary. Jego suwerenne wyrzeczenie się,
jako walka z mitem, jest substytucją społeczeństwa, które nie
potrzebuje już wyrzeczeń ni panowania: które włada sobą nie po
to, by sobie i innym zadawać gwałt, ale dla pojednania.

Transformacja ofiary w subiektywność odbywa się pod znakiem
oej chytrości, która zawsze już miała swój udział w ofierze.
W nieprawdzie chytrości założone w ofierze oszustwo staje się
elementem charakteru, okaleczeniem chytrusa, którego twarz
zniekszałcona zostaje ciosami, jakie zadał sam sobie, aby się
ocalić.^[W oryginale gra słów: w słowie *der Verschlagene* — przebiegły, szczwany
— wyraźnie czytelna jest cząstka *Schlag* — cios, uderzenie (*przyp*. *tłum*. ).] Wyraża się w tym stosunek ducha i siły fizycznej. Ten,
który rozkazuje, nosiciel ducha — bo tak niemal zawsze przedstawiany jest chytry Odyseusz — mimo wszystkich opowieści
o bohaterskich czynach fizycznie jest w każdym razie słabszy niż
prehistoryczne moce, z którymi walczy o życie. Okoliczności,
w których triumfuje czysto cielesna siła bohatera — walka na pięści
z żebrakiem Irosem pod protektoratem zalotników oraz napinanie
łuku — mają charakter sportowy. Samozachowanie nie wiąże się już
z siłą fizyczną: atletyczne wyczyny Odyseusza to sprawność
dżentelmena, który wolny jest od trosk praktycznych i może
z wielkopańską dyscypliną uprawiać ćwiczenia. Właśnie oderwana
od samozachowania siła może okazać się dla samozachowania
korzystna: w walce ze słabowitym, żarłocznym, nieopanowanym
żebrakiem albo z beztroskimi próżniakami Odyseusz symbolicznie
odtwarza sytuację, jaką realnie dawno już stworzyły zorganizowane stosunki feudalne, wykazuje zacofanie tamtych i składa dowód
własnego szlachectwa. Kiedy jednak spotyka się z prehistorycznymi mocami, które nie zostały udomowione ani też nie straciły
wigoru, jest mu trudniej. Nie może podjąć fizycznej walki
z mitycznymi postaciami, wiodącymi nadal swą egzotyczną egzystencję. Ceremoniały ofiarne, w których wciąż przychodzi mu
uczestniczyć, musi uznać jako dane. Nie jest w stanie ich złamać,
traktuje je jednak formalnie jako przesłanki własnych racjonalnych
decyzji. Decyzje te realizują się zawsze niejako w ramach prehistorycznej wyroczni, leżącej u podstaw sytuacji ofiarnej. Fakt, że
dawna ofiara sama stała się tymczasem irracjonalna, jawi się
roztropności słabszego w tym przypadku Odyseusza jako głupota rytuału. Rytuał jest akceptowany, jego litera ściśle przestrzegana. Ale pozbawiony sensu nakaz przeczy sam sobie:
można go ominąć na gruncie jego własnego regulaminu. Właśnie
duch opanowujący przyrodę postuluje stale wyższość przyrody
w tych zawodach. Wszelkie burżuazyjne oświecenie zgodnie
domaga się trzeźwości, rzeczowości, trafnego rozpoznania stosunku sił. Pragnienie nie powinno być ojcem myśli. A to dlatego,
że wszelka władza w społeczeństwie klasowym sprzężona jest
z dojmującą świadomością własnej bezsiły wobec natury fizycznej
oraz wobec jej następczyni w życiu społecznym — wielości
jednostek ludzkich. Tylko świadomie kontrolowane dostosowanie się do natury pozwala fizycznie słabszemu nad nią zapanować.
*Ratio*, która wypiera *mimesis*, jest nie tylko jej przeciwieństwem.
Sama jest *mimesis* — naśladuje martwotę. Podmiotowy duch, który
naturę pozbawia duszy, zwycięża naturę w ten sposób, że
naśladuje jej skostnienie i pozbawia duszy sam siebie. Naśladowanie wstępuje na służbę panowania — nawet człowiek
w oczach człowieka staje się antropomorfizacją. Schematem
Odyseuszowej chytrości jest opanowanie przyrody przez takie
właśnie upodobnienie się. Ocena stosunku sił, która przetrwanie
niejako z góry uzależnia od wyznania własnej klęski, a wirtualnie
od śmierci, *in nuce* zawiera już zasadę mieszczańskiej trzeźwości,
zewnętrzny schemat uwewnętrznienia ofiary, wyrzeczenie. Chytrus może przetrwać tylko za cenę własnego marzenia, od którego
odstępuje, gdy odczarowując zewnętrzne potęgi odczarowuje
samego siebie. Nie może mieć nigdy wszystkiego naraz, musi
zawsze czekać, zdobywać się na cierpliwość, rezygnować, nie
wolno mu spożywać lotosu ani raczyć się wołami świętego
Hyperiona, a gdy żegluje przez cieśninę, musi wziąć w rachubę
utratę towarzyszy, których porwie Scylla. Przemyka sie, na tym
polega jego przetrwanie, a cała sława, jaka przypada mu w udziale, potwierdza jedynie, że godność bohatera zdobywa się tylko za
cenę zdławienia dążeń do całego, wszechogarniającego, niepodzielonego szczęścia.

Formuła chytrości Odyseusza polega na tym, że oderwany,
instrumentalny duch, z rezygnacją przystosowujący się do natury,
oddaje jej należny trybut i właśnie dzięki temu ją oszukuje.
Mityczne potwory, w których władzę się dostaje, reprezentują
niejako skamieniałe umowy, rachunki z praczasów. Tak jawi się
epoce patriarchalnej starsza religia ludowa ze swymi rozproszonymi reliktami: pod olimpijskim niebem ucieleśniają one abstrakcyjny los, absurdalną konieczność. Że nie można było np. wybrać
innej drogi niż ta, która wiedzie między Scyllą a Charybdą — to daje
się jeszcze pojąć racjonalnie jako mityczna figura przewagi prądów
morskich nad małymi archaicznymi statkami. Ale w mitycznie
uprzedmiotowionej przenośni naturalny stosunek siły i bezsilności
przybrał już charakter stosunku prawnego. Scylla i Charybda mają
prawo do tego, co im wpada w paszcze, tak samo jak Kirke ma
prawo przemieniać nieodpornych, a Polifem ma prawo do ciał
swoich gości. Każda z tych mitycznych postaci ma z reguły robić
zawsze to samo. Ich istotą jest powtarzanie: gdyby kolejna
powtórka się nie powiodła, oznaczałoby to dla nich koniec. Dzieje
się z nimi poniekąd to, co w mitach kary związanych ze światem
podziemnym — w micie Tantala, Syzyfa, Danaid — dzieje się
z wyroku Olimpu. Są figurami przymusu: okrucieństwa, jakich się
dopuszczają, to ciążąca na nich klątwa. Mityczne fatum definiuje
się przez ekwiwalencję między ową klątwą, niegodziwością, która
ją okupia, oraz wyrastajaca z niej winą, która reprodukuje klątwę.
Wszelkie prawo w dotychczasowej historii nosi ślady tego schematu. W micie każdy moment cyklicznego biegu rzeczy jest odwetem
za moment poprzedni i w ten sposób pomaga ustanowić kontekst
winy jako prawo. Otóż temu Odyseusz się sprzeciwia. Jaźń
reprezentuje racjonalną ogólność przeciwko nieuchronności losu.
Ponieważ jednak to, co ogólne, dotychczas splatało się z tym, co
nieuchronne, racjonalność jaźni przybiera z konieczności formę
ograniczoną, formę wyjątku. Musi uchylić się od obejmujących ją
i zagrażających jej stosunków prawnych, które poniekąd wpisane
są w każdą postać mityczną. Czyni prawu zadość w ten oto sposób,
że prawo traci nad nim moc, gdyż to on prawu tę moc przyznaje.
Niepodobna słuchać syren i nie ulec im: nie można im stawiać
oporu. Opór i zaślepienie to to samo; kto opiera się syrenom, zatraca
się w micie, któremu chce stawić czoła. Chytrość natomiast to opór
zracjonalizowany. Odyseusz nie próbuje obrać innej drogi niż ta,
która prowadzi obok wyspy syren. Nie próbuje też postawić na
przykład na wyższość swej wiedzy i swobodnie przysłuchiwać się
uwodzicielkom — rojąc, że wolność wystarczy mu za ochronę.
Poddaje się, statek obiera przeznaczony mu fatalny kurs, i Odyseusz
doświadcza oto, że jakkolwiek świadomie zdystansowany od natury,
to przecież słuchając nadal pozostaje jej podległy. Przestrzega
umowy, słucha, i jeszcze uwiązany do masztu aż trzęsie się, by paść
w ramiona uwodzicielek. Ale wytropił w umowie pewną lukę, którą
— dotrzymując reguł — może się wymknąć. W pradziejowym
kontrakcie nie zastrzeżono, czy przejeżdzający obok wyspy mają
słuchać śpiewu syren związani czy nie. Więzy należą dopiero do
stadium, gdy jeńców nie zabijano od razu. Odyseusz uznaje
archaiczną potęgę pieśni, gdyż — technicznie oświecony — każe się
skrępować. Skłania się ku pieśni rozkoszy i udaremnia ją jak śmierć.
Skrepowany słuchacz rwie się do syren jak każdy inny. Ale
Odyseusz urządził to tak, by podlegając syrenom zarazem im nie
ulec. Mimo całej mocy swego pragnienia, która odzwierciedla moc
syren, nie może się do nich wyrwać, bo wiosłujący towarzysze
z zatkanymi woskiem uszami są głusi nie tylko na śpiew syren, ale
także na rozpaczliwy krzyk dowódcy. Syreny otrzymują należny im
trybut — już w pradziejach burżuazyjnego społeczeństwa zneutralizowany w tęsknotę tego, kto je wymija podążając swoją drogą.
Epopeja milczy o tym, co stało się ze śpiewaczkami, gdy statek znikł
w oddali. W tragedii jednak musiałaby to być ich ostatnia godzina
— tak jak ostatnia godzina dla Sfinksa wybiła, gdy Edyp rozwiązał
zagadkę, spełniając jego rozkaz i tym samym obalając go. Albowiem
prawo mitycznych postaci — prawo silniejszego — żywi się jedynie
niemożnością spełnienia jego postanowień. Jeżeli tym postanowieniom stanie się zadość, oznacza to zagładę mitów aż po ich najdalsze
potomstwo. Od czasu fortunnie niefortunnego spotkania Odyseusza z syrenami dotknięte chorobą są wszystkie pieśni, i cała muzyka
Zachodu boryka się z nonsensem śpiewu w cywilizacji, choć śpiew
zarazem jest ożywczą siłą wszelkiej sztuki muzycznej.

Wraz z rozwiązaniem umowy przez jej dosłowne spełnienie
zmienia się historyczna pozycja języka: język zaczyna oznaczać.
Mityczny los, fatum, stanowiły jedno z wypowiedzianym słowem.
Krag wyobrażeń, do którego należą wyroki losu, nieodmiennie
wykonywane przez mityczne postaci, nie zna jeszcze różnicy
między: słowem a przedmiotem. Słowo ma mieć bezpośrednią
władzę nad rzeczą, ekspresja i intencja zbiegają się ze sobą.
Chytrość tymczasem polega na wykorzystaniu różnicy. Czepia się
słowa, aby odmienić rzecz. Tak rodzi się świadomość intencji:
w swej niedoli Odyseusz doświadcza dualizmu, przekonując się, że
to samo słowo może oznaczać różne rzeczy. Ponieważ pod nazwę
*udeis* można podstawić zarówno bohatera, jak nikogo, złamane
zostaje zaklęcie nazwy. Niezmienne słowa pozostają formułami
nieubłaganego układu natury. Już w magii sztywność słów miała
stawiać czoła nieustępliwości losu, którego słowa były zarazem
odzwierciedleniem. Tym samym przesądzone już było przeciwieństwo między słowem a tym, do czego słowo się upodobniało.
W stadium homeryckim przeciwieństwo to nabiera decydującej
wagi. Odyseusz odkrywa w słowach to, co w rozwiniętym
społeczeństwie burżuazyjnym nazywa się formalizmem: za ich
trwałą moc obowiązującą trzeba płacić tym, że dystansują się one
od każdorazowo wypełniającej je treści i z dystansu odnoszą się do
wszelkich możliwych treści, do nikogo równie dobrze jak do
samego Odyseusza. Z formalizmu mitycznych nazw i reguł, które
obojętnie, tak jak natura, chcą władać ludźmi i dziejami, wyłania
się nominalizm — prototyp myślenia burżuazyjnego. Chytrość
samozachowania karmi się tym procesem, jaki toczy się między
słowem a rzeczą. Oba wzajemnie sprzeczne akty Odyseusza przy
spotkaniu z Polifemem — posłuszeństwo wobec nazwy i odżegnanie się od nazwy — są przecież jednym i tym samym. Odyseusz
przyznaje się do siebie, gdy zapiera się siebie jako Nikt, ocala życie
— zanikając. Takie upodobnienie się przez język do tego, co
martwe, zawiera w sobie schemat nowoczesnej matematyki. a

Chytrość jako srodek wymiany, gdzie wszystko odbywa się jak
należy, gdzie umowa zostaje dotrzymana, a partner mimo to jest
oszukany, przypomina pewien typ gospodarki, występujący — jeśli
nie w mitycznych praczasach, to w każdym razie we wczesnej
starożytności: prastara „wymiana okolicznościowa” między zamkniętymi gospodarstwami domowymi. „Nadwyżki bywają przy
okazji wymieniane, ale podstawą zaopatrzenia jest produkcja
własna”.^[M. Weber: *Wirtschaftsgeschichte*. München—Leipzig 1924, S. 3.] Zachowanie Odyseusza w przygodach przypomina ten
wzorzec. Nawet w patetycznym obrazie żebraka feudał nosi rysy
orientalnego kupca ^[Victor Bérard ze szczególnym naciskiem, choć nie bez kilku konstrukcji apokryficznych, podkreśla semicki element *Odysei*. Por. rozdział „*Les
Phéniciens et lʼOdysée*”. W: *La Résurrection dʼHomére*. Paris 1930, s. 111 i nast.], powracającego z niesłychanym bogactwem,
gdyż po raz pierwszy wbrew tradycji wyszedł poza krąg gospodarstwa domowego, wyruszył na morze. Przygodowy element jego
poczynań to w kategoriach ekonomicznych po prostu irracjonalny
aspekt jego racjonalności w stosunku do wciąż dominującej
tradycyjnej formy gospodarki. Owa irracjonalność racjonalności
przejawia się w chytrości — chytrość to upodobnienie się burżuazyjnego rozumu do wszelkiej nierozumności, która jawi mu się
jako jeszcze większa, zagrażająca potęga. Chytry, działający w pojedynkę Odyseusz to już *homo oeconomicus*, w którego ślady pójdą
potem wszyscy rozumni: toteż odyseja jest już robinsonadą.
Obydwaj prototypowi rozbitkowie czynią ze swej słabości — słabości jednostki, która odrywa się od kolektywu — społeczną siłę.
Zdani są na łaskę morza, bezradni w swej samotności — i właśnie ta
izolacja nakazuje im kierować się bezwzględnie własnym partykularnym interesem. Ucieleśniają zasadę kapitalistycznej gospodarki, zanim jeszcze posłużą się robotnikiem; dobra zaś, które
zdołali ocalić, by włożyć je w nowe przedsięwzięcie, potwierdzają
prawdę, że przedsiębiorca przystępuje do konkurencji z czymś
więcej niż tylko z pracą własnych rąk. Ich bezsilność wobec
przyrody funkcjonuje już jako ideologiczna osłona ich społecznej
przewagi. Bezbronność Odyseusza wobec żywiołu morza jest
niczym legitymacja — daje podróżnikowi tytuł do wzbogacania się
kosztem tubylców. Ekonomia burżuazyjna zawarła to później
w pojęciu ryzyka: możliwość niepowodzenia jest moralnym uzasadnieniem zysku. Z perspektywy rozwiniętego społeczeństwa wymiany i jego jednostek przygody Odyseusza to po prostu obraz
ryzyka, jakie składa się na drogę do sukcesu. Odyseusz żyje wedle
zasady, która legła u podstaw społeczeństwa burżuazyjnego.
Jednostka miała przed sobą wybór: oszukiwać albo zginąć.
Oszustwo było znamieniem rozumu i zarazem zdradzało jego
partykularność. Jakoż elementem uniwersalnego uspołecznienia
— tak jak się ono rysuje na przykładzie podróżnika Odyseusza
i fabrykanta-solisty Robinsona — już pierwotnie jest absolutna
samotność, która ujawnia się w całej pełni u kresu ery burżuazji.
Radykalne uspołecznienie to radykalne wyobcowanie. Obaj, Odyseusz i Robinson, mają do czynienia z totalnością: Odyseusz ją
przemierza, Robinson ją stwarza. Obaj dokonują tego w całkowitej
izolacji od innych ludzi. Stykają się z nimi jedynie w postaci
wyobcowanej: inni ludzie są wrogami lub oparciem, zawsze tylko
narzędziem, rzeczą.

Jedna z pierwszych przygód właściwego *nostos* sięga jednak
znacznie dawniejszych stosunków, sprzed barbarzyńskiej epoki
demonów i bogów-czarowników. Chodzi o opowieść o Lotofagach — zjadaczach lotosu. Kto skosztuje ich pożywienia, przepadnie — jak ten, kto usłyszał głos syren albo kogo dotknęła różdżka
Kirke. Nie czeka go wszelako nic strasznego: „Nie myśląc zgubić
naszych ludzi, dali im Lotofagowie skosztować lotosu”^[*Odyseja*, IX, 92 i nast. (s. 142).]. Grozi
im tylko zapomnienie i zatrata woli. Zaklęcie skazuje jedynie na
stan bez pracy i walki pośród „żyznej ziemi”^[Tamże, XXIII, 311 (s. 363).]: „Skoro jednak ktoś
zje lotosu miodny plon, już ani wracać nie chce, ani dać wieści
o sobie, tak i ci woleli zostać u Lotofagów, razem z nimi zrywać
lotos i zapomnieć o powrocie”^[Tamże, IX, 94 i nast. (s. 142).]. Na taką idyllę, przy pominającą
wszak szczęście narkotyku, dzięki któremu w surowszych ustrojach społecznych warstwy ujarzmione zdolne są znosić nieznośne
warunki, rozum samozachowania swoim ludziom nie zezwala.
Idylla ta to w istocie tylko pozór szczęścia, tępa wegetacja, uboga
jak egzystencja zwierząt. W najlepszym przy padku byłby to brak
świadomości nieszcześcia. Szczęście jednak zawiera w sobie prawdę. Jest zasadniczo rezultatem czegoś. Rozwija się na gruncie
zniesionego cierpienia. Toteż cierpliwie wytrzymujący wszystko
Odyseusz ma słuszność, gdy nie może wytrzymać u Lotofagów.
Reprezentuje przeciwko nim ich własną sprawę, urzeczywistnienie
utopii przez dziejową pracę, podczas gdy proste trwanie w błogości odciąga siły niezbędne do tej pracy. Gdy jednak racjonalność
— Odyseusz — spostrzega słuszność swoich racji, z konieczności
staje po stronie nieprawości. Bezpośrednim skutkiem jest jego
działanie na rzecz panowania. Rozum samozachowania nie może
aprobować owego szczęścia „na uboczu świata”^[J. Burckhardt: *Griechische Kulturgeschichte*. T. 3. Stuttgart b.r. w. s. 95.], podobnie jak
bardziej niebezpiecznych form szczęścia w późniejszych fazach.
Leniwi zostają sterroryzowani i przetransportowani na galery:
„Gwałtem sprowadziłem płaczących na okręty i tam przykułem do
ław wioślarskich”^[*Odyseja*, IX, 98 i nast. (s. 142).]. Lotos to potrawa orientalna. Do dziś, drobno
posiekany, odgrywa rolę w kuchni chińskiej i hinduskiej. Być
może siła atrakcji, jaką mu się przypisuje, wiąże się z regresem do
stadium zbierania owoców ziemi^[W mitologii hinduskiej lotos to bogini ziemi (por. H. Zimmer: *Maja*.
Stuttgart—Berlin 1936, s. 105 i nast.). Jeżeli zachodzi jakiś związek
z mityczną tradycją, na której opiera się homerycki *nostos*, to spotkanie
z Lotofagami można interpretować jako jeden z epizodów w rozprawie
z mocami chtonicznymi.] lub morza, poprzedzającego
uprawę roli, hodowlę, a nawet myślistwo, jednym słowem:
wszelką wytwórczość. Nieprzypadkowo zapewne epopeja łączy
żywot właściwy dla krainy pieczonych gołąbków ze spożywaniem
kwiatów — nawet gdyby dziś już nie zostało po tym żadnych
śladów. Spożywanie kwiatów, jak to jeszcze jest w zwyczaju przy
deserach na Bliskim Wschodzie, a co dzieci Europy znają pod
postacią wypieków z olejkiem różanym oraz kandyzowanych
fiołków, obiecuje stan, gdzie reprodukcja życia niezależna jest od
świadomych zabiegów o przetrwanie, a błoga sytość — od korzyści
planowego wyżywienia. Wspomnienie o najbardziej odległym
i najdawniejszym szczęściu, żywe w zmyśle powonienia, splata się
jeszcze z intymnością cielesnego pochłaniania, inkorporacji. Odsyła w czasy prehistoryczne. Nieważne, ile udręk przyszło wtedy
znosić — ludzie nie umieją wyobrazić sobie szczęścia, które nie
zapożyczałoby rysów od owej najdawniejszej epoki: „Płyneliśmy
dalej ze smutkiem w sercu”^[*Odyseja*, IX, 105 (s. 143).].

Cyklop Polifem, następna postać, ku której zagnany zostaje
Odyseusz — u Homera „zostać zagnanym” i „być przebiegłym” to
ekwiwalenty^[Niem. *verschlagen werden* (przypadkiem, mimo woli gdzieś się dostać)
i *verschlagen sein* (być przebiegłym), por. też gwiazdkowy przypis na s. 73
(przyp. tłum.).] — obnosi swe jedno oko, wielkości koła, jako relikt
tych samych praczasow: jedno oko przypomina nos i usta, narzady
prymitywniejsze od symetrii oczu i uszu^[Wg Wilamowitza cyklopi to „właściwie zwierzęta” (*Glaube der Hellenen*, t. I, S. 14).], która w jedności
pokrywających się postrzeżeń toruje dopiero drogę identyfikacji,
głębi, przedmiotowości. Mimo to w porównaniu z Lotofagami
Polifem reprezentuje późniejszą epokę, epokę barbarzyńską w ścisłym sensie, mianowicie czasy myśliwych i pasterzy. Barbarzyństwo
u Homera to stan, w którym nie prowadzi się jeszcze systematycztej uprawy roli, a przeto: nie doszło jeszcze do systematycznej,
wyznaczającej rozkład czasu organizacji pracy i społeczeństwa.
Homer mówi o „nie znających prawa Kiklopach”^[*Odyseja*, IX, 106.], którzy — i tu
cywilizacja jak gdyby ukradkiem przyznaje się do winy — „zdają się
tylko na bogów nieśmiertelnych, własnymi rękami ani roślin nie
sadzą, ani nie orzą, wszystko u nich niesiewne rośnie i nieuprawne,
pszenica i jęczmień, a winna latorośl niesie wino z bujnych gron,
które im deszcz dzeusowy podlewa”^[Tamże, 107 i nast. (s. 143).]. Obfitości niepotrzebne są
prawa, i oto skarga cywilizacji na anarchię brzmi niemal jak
oskarżenie obfitości: „Nie masz u nich zgromadzeń, ani do narad,
ani do sądów, mieszkają na szczytach gór wysokich, w głębokich
jaskiniach, każdy stanowi prawo dla swych dzieci i żon i nawzajem
się o siebie nie troszczą”^[Tamże, 122 i nast. (s. 143).]. Jest to już patriarchalne społeczeństwo
rodowe, oparte na ucisku fizycznie słabszych, ale jeszcze nie
zorganizowane według kryterium stałej własności i wynikającej
stąd hierarchii — między mieszkańcami jaskiń nie zachodzą żadne
powiązania, co tłumaczy brak obiektywnych praw i pozwala
Homerowi na zarzut, iż cyklopi nie zważają wzajem na siebie, żyją
w stanie dzikości. Zresztą pragmatyczna wierność narratora podważa nieco później tę ocenę, dyktowaną kryteriami cywilizacji: na
okrzyk oślepionego Polifema współplemieńcy mimo wszystko
przybiegają, i tylko fortel Odyseusza z imieniem powstrzymuje
głuptasow w ich gotowości do solidarnej pomocy^[Por. tamże, 403 (s. 151).]. Głupota
i brak praw wydają się tu tym samym: gdy Homer mówi
o Polifemie „potwór gardzący prawem”^[Tamże, 428 (s. 152).], znaczy to nie tylko, że
ten w swoim myśleniu nie respektuje praw obyczajności, ale także,
że samo jego myślenie nie jest podporządkowane prawom, że jest
niesystematyczne, rapsodyczne: wszak gdy Odyseusz z towarzyszami uczepili się baranom u brzuchów, miast dosiąść ich wierzchem, Polifem nie umie już rozwiązać tej mieszczańskiej łamigłówki i odpowiedzieć sobie na pytanie, jak też nieproszeni goście
wymkneli sie z jaskini; nie zauważa też sofistycznego dwuznacznika w fałszywym imieniu Odyseusza. Polifem, który zawierza
potędze nieśmiertelnych, jest ludożercą, a więc mimo ufności
odmawia bogom szacunku: „Głupi jesteś, cudzoziemcze, albo
z daleka przychodzisz” — w późniejszych czasach nie rozróżniano
już tak skrupulatnie między głupcami i cudzoziemcami, a nieznajomość miejscowego obyczaju, podobnie jak wszelką obcość
uznawano z góry za głupotę — „że mnie każesz bać się i słuchać
bogów. My, Kiklopi, nie dbamy ani o Dzeusa Egidodzierżcę, ani
o bogów szczęśliwych, ponieważ o wiele silniejsi jesteśmy”.^[Tamże, 273 i nast. (s. 147).]
„Silniejsi” — szydzi w relacji Odyseusz. Miało to jednak znaczyć:
starsi; władza systemu solarnego zostaje uznana, ale mniej więcej
tak, jak feudał uznaje potęgę mieszczańskiego bogactwa, w cichości ducha czując się lepszym i nie dostrzegając, że reprezentuje
nieprawość tego samego rodzaju, jak ta, która go spotyka. Bliski
bóg morza, Posejdon, ojciec Polifema i wróg Odyseusza, jest
starszy niż uniwersalny, odległy bóg nieba Zeus — jakoż niejako na
plecach bohatera rozgrywa się walka między religią ludową,
związaną z żywiołami, a logocentryczną religią prawa. Nie znający
praw Polifem nie jest po prostu potworem, jakiego zrobiło zeń
cywilizacyjne tabu, w bajkowym świecie oświeconego dzieciństwa
zrównujące go z olbrzymem Goliatem. W skromnym obszarze, na
którym wedle ustalonego porządku i nawyku realizuje się jego
samozachowanie, nie brak elementów o charakterze pojednawczym. Gdy przystawia owcom i kozom młode do wymion, te
praktyczne czynności cechuje troska o samo stworzenie, słynna
mowa zaś do barana przewodnika, którego Polifem zowie swym
przyjacielem i pyta, czemu to ten dziś jako ostatni opuszcza
jaskinię, czy może martwi go nieszczęście jego pana — mowa ta ma
w sobie taki ładunek emocji, że porównać z nią można jedynie
kulminacyjny fragment *Odysei*, moment, gdy stary pies Argos
rozpoznaje powracającego Odyseusza — mimo odrażającej brutalności, jaką mowa się kończy. Zachowanie olbrzyma nie zobiektywizowało się jeszcze w charakter. Na błagania Odyseusza
Polifem odpowiada nie po prostu zajadłą nienawiścią, ale wzbraniając się uznać prawo, które jeszcze na dobre go nie obejmuje: nie
zamierza oszczędzić Odyseusza i jego towarzyszy — „jeśli by mi
serce nie kazało”^[Tamże, 278 (s. 147).] — natomiast czy rzeczywiście, jak utrzymuje
w swej relacji Odyseusz, przemawia podstępnie — trudno rozstrzygnąć. Z pyszałkowatym uniesieniem odurzony cyklop obiecuje Odyseuszowi gościniec^[Por. tamze, 355 i nast. (s. 150).], i dopiero gdy Odyseusz przedstawia
się jako Nikt, naprowadza go to na złowrogi pomysł, że podarek
z jego strony będzie polegał na tym, iż dowódcę zje na ostatku
— może dlatego, że nazwał się on Nikim, a przeto dla nietęgiej
głowy olbrzyma nie zalicza się do istniejących^[„Matołkowatość, którą głupiec nieraz już objawiał, mogła się nareszcie
ukazać w świetle poronionego dowcipu” (L. Klages: *Der Geist…*, wyd.
cyt., s. 1469).]. Fizyczna brutalność siłacza wiąże się z jego niepoprawną ufnością. Toteż wypełnienie mitycznej reguły, oznaczającej zawsze krzywdę skazanego,
jest też uszczerbkiem dla władzy natury, która ustanowiła to
prawo. Polifem i inne potwory, które Odyseusz wyprowadza
w pole, to już prototypy głupiego diabła ery chrześcijańskiej — aż
po Shylocka i Mefistofelesa. Głupota olbrzyma, która jest substancją jego barbarzyńskiej brutalności, dopóki mu się dobrze powodzi, reprezentuje to, co lepsze, z chwilą gdy zostaje pokonana przez
tego, który lepiej wie. Odyseusz wkrada się w zaufanie Polifema,
a tym samym uznaje reprezentowane przezń łupieskie prawo do
ludzkiego mięsa — według schematu chytrości, która wypełniając
reguły zarazem je rozsadza: „Weź, Kiklopie, pij wino, kiedy się
najadłeś mięsa ludzkiego, abyś wiedział, jaki to napój chowaliśmy
na naszym okręcie”^[*Odyseja*, IX, 347 i nast. (s. 149).] — zaleca apostoł kultury.

Upodobnienie się *ratio* do jej przeciwieństwa, do stanu świadomości, której nie towarzyszy jeszcze skrystalizowana tożsamość
— stan ten reprezentuje niezdarny olbrzym — kulminuje w fortelu
z imieniem. Podstęp ten należy do rozpowszechnionego folkloru.
W języku greckim zasadza się na grze słów; w jednym i tym samym
słowie nazwa: Odyseusz — i intencja: Nikt — odrywają się od siebie.
Jeszcze dla współczesnych uszu *Odysseos* i *Udeis* brzmi podobnie,
i można sobie wyobrazić, że w jednym z dialektów, w których
przekazywano historię powrotu do Itaki, imię króla wyspy
rzeczywiście przypominało słowo „nikt”. Kalkulacja, że po dokonaniu czynu Polifem na pytanie swych współplemieńców o winowajcę odpowie: Nikt, a w ten sposób pomoże zatuszować czyn
i uchronić winnego przed pościgiem, wydaje się jedynie wątłą
racjonalistyczną obudową. W rzeczywistości podmiot Odyseusz
zapiera się swej tożsamości, która czyni go podmiotem, i ratuje
życie przez upodobnienie się — *mimicry* — do tego, co amorficzne.
Zwie się Nikim, ponieważ Polifem nie jest jaźnią, a pomieszanie
nazwy i rzeczy powoduje, że oszukany barbarzyńca wpada w pułapkę: jego wołanie o zemstę pozostaje magicznie związane z imieniem tego, na którym Polifem chce się mścić, imię to zaś sprawia,
że wołanie pozostaje bezsilne. Gdy bowiem Odyseusz w nazwie
umieszcza intencję, jednocześnie wyrywa nazwę z kręgu magii.
Samozachowanie polega zatem w tym przypadku — podobnie jak
w całej epopei, i podobnie jak we wszelkiej cywilizacji — na zaparciu
się siebie. W rezultacie jaźń popada w tryby kontekstu natury,
z którego chciała się wymknąć. Kto sam mieni się Nikim i posługuje
się upodobnieniem do stanu natury, jako środkiem do zapanowania
nad naturą, popada w zuchwalstwo. I tak chytry Odyseusz uciekając, jeszcze w zasięgu miotanych przez olbrzyma głazów, nie tylko
drwi sobie z niego, ale zdradza mu swoje prawdziwe imię i pochodzenie: jak gdyby dawny świat miał nad nim, który właśnie
szczęśliwie uszedł niebezpieczeństwa, taką jeszcze moc, że Odyseusz, raz nazwawszy się Nikim, musi obawiać się, iż znowu stanie
się nikim, jeżeli nie odtworzy swej tożsamości za pomocą magii
słowa: choć właśnie magia ta została dopiero co przez racjnonalną
tożsamość wyparta. Przyjaciele starają się powstrzymać go od
głupstwa, jakim jest deklaracja własnej przebiegłości, ale bez
powodzenia, i Odyseuszowi ledwo udaje się ocaleć przed skalnymi
blokami, gdy zapewne na dźwięk jego imienia Posejdon — bynajmniej nie przedstawiony jako wszechwiedzący — kieruje na niego
swą nienawiść. Chytrość, która polega na tym, że roztropny
przybiera maskę głupoty, przeradza się w głupotę, gdy tylko maska
zostaje zrzucona. Taka jest dialektyka wymowności. Od czasów
antycznych aż po faszyzm wytykano Homerowi gadulstwo — zarówno bohaterów, jak narratora. Ale o wyższości Jończyka nad
dawnymi i nowymi Spartanami świadczy to, że pokazał, jak zgubne
skutki ma wymowa chytrego pośrednika dla niego samego. Mowa,
która triumfuje nad siłą fizyczną, nie może się zatrzymać. Jej
strumień towarzyszy strumieniowi świadomości, samemu myśleniu,
jako parodia: niewzruszona autonomia myślenia przybiera charakter
błazeństwa, manii, gdy wkracza w rzeczywistość za pośrednictwem
mowy - tak jak gdyby myślenie i rzeczywistość sprowadzały się do
tego samego, gdy przecież myślenie tylko poprzez dystans zyskuje
władzę nad rzeczywistością. Ale ten dystans oznacza zarazem
cierpienie. Toteż, wbrew porzekadłu, roztropnego zawsze kusi, by
za dużo mówić. Obiektywnie powoduje nim strach, że jeśli nie
będzie nieprzerwanie podtrzymywał przewagi słowa nad siłą, zostanie przewagi tej przez siłę pozbawiony. Słowo bowiem wie, że
jest słabsze od natury, którą oszukało. Nadmierne gadulstwo
zdradza się, ujawnia, że zasadą jego jest przemoc i nieprawość,
i w ten sposób prowokuje tego, kogo należy się bać, do groźnego
działania. Mityczny przymus słowa w praczasach trwa nadal
w nieszczęściu, jakie oświecone słowo ściąga samo na siebie. Udeis,
który nie może się powstrzymać, by nie wyznać, iż jest Odyseuszem, ma już rysy Żyda, który w śmiertelnym strachu obstaje przy
swej wyższości, wywodzącej się z tegoż strachu przed śmiercią,
a motyw zemsty godzącej w pośrednika nie pojawia się u kresu
społeczeństwa burżuazyjnego, ale u jego początku, jako negatywna utopia, ku której nieodmiennie dąży wszelka przemoc.

W odróżnieniu od opowieści o wydostaniu się z mitu, jakim jest
ucieczka od barbarzyństwa ludożercy, czarodziejska historia o Kirke odsyła znowu do stadium magicznego we właściwym sensie.
Magia dezintegruje jaźn, ktora dostaje się ponownie w jej władzę
i tym samym z powrotem zepchnięta zostaje na poziom gatunku
starszego biologicznie. Rozbicie jaźni dokonuje się raz jeszcze
mocą zapomnienia. Wraz z trwałym porządkiem czasu unicestwiona zostaje też silna wola podmiotu, który się tym porządkiem
kieruje. Kirke przywodzi mężczyzn do tego, by zdali się na głos
instynktu — z czym zawsze wiązano zwierzęcą postać uwiedzionego, w Kirke zaś dopatrywano się prototypu hetery, w myśl słów
Hermesa, który jawnie przypisuje jej motywy erotyczne: „Przestraszona, zaprosi cię do łożnicy. Wtedy już nie wzdragaj się dłużej
wejść do łoża bogini”. Symbolika Kirke jest dwuznaczna
— w fabule występuje ona na przemian jako ta, która przywodzi do
zguby, i ta, która pomaga; dwuznaczność też kryje się w jej
rodowodzie: Kirke jest córką Heliosa i wnuczką Okeanosa.^[Tamże, X, 296/7 (s. 165).]
Łączy żywioł ognia i wody — które to połączenie — w przeciwienstwie do prymatu jednego określonego aspektu natury, matriarchalnego bądź patriarchalnego, stanowi istotę promiskuityzmu,
heteryczności, widoczną jeszcze w spojrzeniu nierządnicy, w którym lśni wilgotny refleks księżyca.^[Por. tamże, 138 i nast. Por. też F. C. Bauer: *Symbolik und Mythologie*.
T. 1. Stuttgart 1824, S. 47.] Hetera daje szczęście i niszczy
autonomię uszcześliwionego — na tym polega dwuznaczność tej
postaci. Ale niekoniecznie niszczy jego samego: zachowuje starszą
formę życia.^[Por. J. A. K. Thomson: *Studies in the Odyssey*. Oxford 1914, s. 153.] Podobnie jak Lotofagowie Kirke nie czyni swoim
gościom nic, co groziłoby śmiercią, i nawet ci, których zamieniła
w zwierzęta, zachowują się spokojnie: „Dokoła kręciły się wilki
górskie i lwy, które zaczarowała złym zielem. Nie rzucały się na
ludzi, ale łasiły się, wywijając długimi ogonami. Jak psy łaszą się
koło pana wracającego z uczty, bo im zawsze przynosi smaczne
kąski, tak uwijały się przy naszych towarzyszach te lwy i wilki
o mocnych pazurach”^[*Odyseja*, X, 212 i nast. (s. 163).]. Zaczarowani ludzie zachowują się podobnie jak dzikie zwierzęta, które przysłuchiwały się grze Orfeusza.
Mityczny rozkaz, który ma nad mimi władzę, wyzwala w nich
zarazem wolność uciśnionej natury. Cofają się do stadium mitycznego, ale tym samym mit zostaje unieważniony. Ujarzmienie
popędu — to, co daje jaźń i oddziela od zwierząt — było introwersją
ujarzmienia w beznadziejnie zamkniętym cyklu przyrody, do
którego aluzją — wedle dawniejszych interpretacji — jest imię Kirke.
Natomiast potężny czar, który przypomina wyidealizowaną prehistorie, wywołuje — tak jak idylla Lotofagów — pewien, choćby
nader skromny, pozór pojednania ze zwierzęcością. Ponieważ
jednak w tym przypadku zwierzęta były przedtem ludźmi, epopeja
cywilizacji nie umie przedstawić tego, co się im przydarza, inaczej
niż w kategoriach fatalnego upadku — jakoż u Homera z trudem
można dopatrzeć się elementu rozkoszy jako takiej. Eliminuje się ją
tym zacieklej, im bardziej cywilizowane są ofiary.^[Murray pisze o „seksualnej czystce”, jakiej poematy homeryckie
poddano w trakcie redakcji (por. wyd. cyt., s. 141 i nast.).] Towarzysze
Odyseusza nie stają się — jak poprzedni goście — świętymi tworami
dzikiej przyrody, ale nieczystymi zwierzętami domowymi — wieprzami. Moze w opowieść o Kirke wplata się wspomnienie
chtonicznego kultu Demeter, gdzie świnia była zwierzęciem
świętym.^[„Świnia jest zwierzęciem ofiarnym w kulcie Demeter” (Wilamowitz-Moellendorff: *Der Glaube der Hellenen*, wyd. cyt., t. 2, s. 53).] Może przesłanką motywu jest też anatomiczne podobieństwo wieprza do człowieka i jego nagość: jak gdyby u Jończyków łączenie się z tym, co podobne, obłożone było takim
samym tabu jak u Żydów. Wreszcie w grę może wchodzić zakaz
kanibalizmu, gdyż — jak u Juvenala — smak ludzkiego mięsa
opisywany jest jako zbliżony do wieprzowiny. Tak czy inaczej cała
późniejsza cywilizacja z upodobaniem nazywała wieprzami osobników, których popęd kierował ku innym rozkoszom niż te, jakie
społeczeństwo usankcjonowało dla swoich celów. Czar i antidotum w historii o przemianie towarzyszy Odyseusza związane są
z zielem i winem, odurzenie i przebudzenie — z powonieniem jako
coraz bardziej hamowanym i tłumionym zmysłem, najbliższym
zarówno sprawom płci, jak pamięci praczasów.^[Por. S. Freud, *Kultura jako źródło cierpień*. W: *Człowiek, religia, kultura*.
Przeł. J. Prokopiuk. Warszawa 1967, s. 271 i nast., przypis.] Ale juz w wizerunku świni owo szczęście powonienia zniekształcone jest w formie przymusowego węszenia^[Wilamowitz w jednej z uwag wskazuje nieoczekiwanie ma związek
między pojęciem węszenia a pojęciem *noos*, autonomicznego rozumu:
„Schwyzer bardzo przekonywająco łączy *noos* z sapaniem i węszeniem”
(Wilamowitz-Moellendorf: *Die Heimkehr des Odysseus*, wyd. cyt. 191).
Wilamowitz kwestionuje jednak, jakoby pokrewienstwo etymologiczne
mogło mieć wpływ na znaczenie.] istoty, która ma nos przy ziemi
i wyrzeka się postawy wyprostowanej. Jest tak, jakby hetera-czarodziejka w rytuale, jakiemu poddaje mężczyzn, powtarzała
raz jeszcze rytuał, któremu patriarchalne społeczeństwo wciąż na
nowo poddaje ją samą. Jak ona, kobiety pod presją cywilizacji
skłonne są przyswajać sobie cywilizacyjny sąd o kobiecie i zniesławiać seks. W rozprawie między oświeceniem a mitem, której
ślady odnajdujemy w epopei, potężna uwodzicielka jest już słaba,
anachroniczna i potrzebuje posłusznych zwierząt w charakterze
eskorty.^[Por. *Odyseja*, X, 434 (s. 169).] Jako przedstawicielka natury kobieta w społeczeństwie
burżuazyjnym stała się zagadkową mieszanką nieodpartej siły
uroku^[Świadomość tej nieodpartej siły wyraziła się potem w kulcie Afrodyty
Peithon, „której urokowi nie można było się oprzeć” (Wilamowitz-Moellendorf: *Der Glauben der Hellenen*, wyd. cyt., t. 2, s. 152).] i bezsilności. Odzwierciedla w ten sposób próżne kłamstwo panowania, które miast pojednania z naturą zakłada jej
przezwyciężenie.

Małżeństwo to pośrednia droga, jaką obiera społeczeństwo, aby
sobie z tym poradzić: kobieta pozostaje stroną bezsilną, gdyż siła
przysługuje jej tylko za pośrednictwem mężczyzny. Coś z tego
rysuje się już w porażce bogini-hetery z *Odysei* — podczas gdy
dojrzałe małżeństwo z Penelopą, literacko młodsze, reprezentuje
późniejsze stadium obiektywności patriarchalnych instytucji. Gdy
Odyseusz pojawia się na Aajai, podwójny sens stosunku mężczyz
ny do kobiety, tęsknota i nakaz, przybiera formę wymiany
zabezpieczonej umowami. Warunkiem tego jest wyrzeczenie.
Odyseusz opiera się urokowi Kirke. Dzięki temu przypada mu
w udziale to właśnie, co jej urok tylko złudnie obiecywał tym,
którzy się jej nie oparli. Odyseusz śpi z Kirke. Przedtem jednak
zmusza ją do złożenia olimpijskiej przysięgi, wielkiej przysięgi
nieśmiertelnych. Przysięga ma uchronić mężczyznę przed okaleczeniem, przed zemstą za zakaz promiskuityzmu i za męską
dominację, która — jako trwałe wyrzeczenie się popędu — jest
jednak symbolicznym samookaleczeniem się mężczyzny. Kirke
będzie powolna panu, jaźni, temu, który się jej oparł, który nie dał
się przemienić i któremu Kirke zarzuca, że w jego piersi mieszka
”duch nieugięty”^[*Odyseja*, X, 329 (s. 166).]: „Lecz włóż do pochwy swój miecz i oboje
wejdźmy do naszej łożnicy, by w uścisku miłosnym zaufać sobie
nawzajem”^[Tamże, 333 i nast. (s. 166).]. Kirke wyznacza cenę za rozkosz, którą daje: ceną tą
jest pogarda dla rozkoszy; ostatnia hetera okazuje się pierwszą
postacią kobiecą. W przejściowej fazie między podaniem a historią
przyczynia się walnie do ugruntowania mieszczańskiego chłodu.
Swoim zachowaniem praktykuje zakaz miłości, z biegiem czasu
upowszechniający się tym bardziej, im bardziej miłość jako
ideologia miała osłaniać nienawiść między konkurującymi przedsiębiorcami. W świecie wymiany ten, kto daje więcej, nie ma racji;
kochający zaś zawsze kocha z nadmiarem. Ofiarę kochającego
wynosi się pod niebiosa, ale zarazem zważa się pilnie, by ofiara nie
była mu oszczędzona. Kochającego obwinia się i karze właśnie za
to, że kocha. Niezdolność do panowania nad samym sobą i nad
innymi — której świadectwem jest miłość — to dostateczny powód,
by wzbraniać mu spełnienia. Wraz z uspołecznieniem reprodukuje
się i narasta samotność. Mechanizm ten zaznacza się nawet
w najsubtelniejszych uczuciach, aż sama miłość, aby w ogóle
odnaleźć drogę do drugiego człowieka, musi ostygnąć, zamienić
się w chłód — i tak rozbija się o własne urzeczywistnienie. Władza
Kirke, która ujarzmia mężczyzn i zmusza ich do posłuchu,
przechodzi w jej posłuszeństwo wobec tego, który zdobył się na
wyrzeczenie i dlatego nie daje się ujarzmić. Wpływ na przyrodę,
który poeta przypisuje Kirke, kurczy się i sprowadza już tylko do
kapłańskich wróżb lub zgoła do roztropnego przewidywania
przyszłych trudów żeglugi. Proroctwa czarodziejki, którą pozbawiono mocy — tyczące syren, Scylli i Charybdy — służą
ostatecznie tylko ocaleniu mężczyzny.

Jak drogo został okupiony ład w stosunkach między płciami,
o tym świadczą jedynie niejasne wiersze, opisujące zachowanie
towarzyszy Odysa, którym Kirke na rozkaz swego kontrahenta
przywraca ludzką postać. Najpierw czytamy: „Znów stali się
mężami, młodszymi niż wprzódy i o wiele piękniejszymi i bardziej
rosłymi”^[Tamże, 395 (s. 168).]. Ale, choć tak utwierdzeni i umocnieni w swej
męskości, nie są szczęśliwi: „Na wszystkich zstąpił tęskny żal i całe
domostwo rozebrzmiało lamentem”^[Tamże, 398 (s. 168).]. Tak mogła brzmieć najstarsza pieśń weselna, towarzysząca uczcie, jaką odprawia rudymentarne małżeństwo, związane na rok. Ale właściwe małżeństwo
z Penelopą ma ze związkiem z Kirke więcej wspólnego, niżby się
wydawało. Nierządnica i małżonka są komplementarnymi formami samowyobcowania kobiet w patriarchalnym świecie: małżonka zdradza rozkosz w imię trwałego porzadku życia i własności, podczas gdy nierządnica — potajemna sojuszniczka — podporządkowuje stosunkowi własności to, co prawa małżonki pomijają, i sprzedaje rozkosz. Obie rozkosznice, Kirke i Kalypso,
przedstawione są jako pilne prządki — podobne w tym zarówno do
mitycznych władczyń losu^[Por. F. C. Bauer: *Symbolik und Mythologie*, wyd. cyt., t. 1, s. 47 i 49.], jak do mieszczańskich pań domu
— podczas gdy Penelopa niczym ladacznica mierzy podejrzliwym
wzrokiem powracającego Odysa, czy aby nie jest naprawdę tylko
starym żebrakiem lub zgoła bogiem w poszukiwaniu przygód.
Osławiona scena rozpoznania wypada zaiste po patrycjuszowsku:
„Długo siedziała w milczeniu, spłoszona w swym sercu, i nie
spuszczała zeń wzroku: to rozpoznawała jego twarz, to się jej
wydawał nieznajomy w tym nędznym odzieniu”^[*Odyseja*, XXIII, 93 i nast. (s. 356—357).]. Żadnego
spontanicznego odruchu. Penelopa stara się tylko nie popełnić
błędu, pod brzemieniem odpowiedzialności za porządek nie może
sobie na to pozwolić. Gniewa to młodego Telemacha, jeszcze nie
dostosowanego do swej przyszłej pozycji, a czującego się już
dostatecznie mężczyzną, by zwracać matce uwagę. Telemach
wyrzuca jej sztywne zachowanie i twardość — otóż dokładnie to
samo zarzucała przedtem Kirke Odyseuszowi. Jeśli hetera przyswaja sobie patriarchalny porządek wartości, to monogamiczna
małżonka posuwa się jeszcze dalej i robi wszystko, by przyswoić
sobie wręcz męski charakter. Na tej płaszczyźnie małżonkowie
dochodzą do porozumienia. Test, jakiemu Penelopa poddaje
powracającego Odyseusza, dotyczy niewzruszonej konstrukcji
małżeńskiego łoża, które Odyseusz w młodości zbudował wokół
drzewa oliwnego, i które symbolizuje jedność spraw płci i posiadania. Z wzruszającą przebiegłością Penelopa przemawia tak, jakby
łoże można było poruszyć z miejsca, a małżonek — oburzony
— odpowiada rozwlekłą opowieścią o wiecznotrwałym dziele, które
wyszło spod jego rąk majsterkowicza: jako prototypowy mieszczanin przy całej swej wytworności ma on bowiem hobby. Hobby
polega na powtarzaniu pracy rzemieślniczej, od której w ramach
zróżnicowanych stosunków własności dawno się już uwolnił.
Praca ta sprawia mu przyjemność, bo swoboda oddawania się
zajęciom zbytecznym potwierdza jego władzę nad tymi, którzy
muszą ową pracę wykonywać, aby żyć. Po tym roztropna Penelopa
nareszcie go poznaje i pochlebia mu pochwałą jego wyjątkowej
mądrości. W pochlebstwo — w którym i tak brzmi coś z drwiny
— włączają się ostrą cezurą słowa, oskarżające bogów, iż to oni,
zazdrośni o szczęście, jakie dać może tylko małżeństwo, „stała myśl
trwania”^[J. W. Goethe: *Wilhelm Meister*. Przeł. P. Chmielowski. Warszawa 1893,
s. 46.], sprowadzili na małżonków całą niedolę: „Bogowie
nasycili nas zgryzotą i nie dali nam trwać przy sobie, by cieszyć się
młodością i wstąpić w progi starości”^[*Odyseja*, XXIII, 210 i nast. (s. 360).]. Małżeństwo to nie tylko
kompensacyjny porządek życia, znaczy ono również: solidarnie,
wspólnie stawić czoła śmierci. W małżeństwie ujarzmienie obrasta
pojednaniem, tak jak w historii dotychczas pierwiastek humanistyczny wciąż rodzi się właśnie i wyłącznie na gruncie barbarzyństwa
i przesłania je humanizmem. Jeżeli kontrakt małżeński ledwie
z trudem może uśmierzyć pradawną wrogość, to na koniec przecież
starzejący się spokojnie małżonkowie przybierają postać Filemona
i Baucis — tak jak dym ofiarnego ołtarza zmienia się w zbawczy dym
domowego ogniska. Małżeństwo to jedna ze skamielin mitu na
glebie cywilizacji. Ale jego mityczna twardość i niezłomność wyrasta
ponad mit jak małe królestwo wyspiarskie ponad bezkresne morze.

Ostatni postój błądzącego Odyseusza wypada jednak nie w tego
rodzaju bezpiecznym azylu, lecz w Hadesie. Obrazy, jakie bohater
ogląda przy pierwszej *nekia*, to świat matriarchatu, wyparty przez
religię solarną: po matce, wobec której Odyseusz zmusza się do
celowej patriarchalnej twardości^[„Na jej widok serce ścisnęło mi się żalem, płakałem. Lecz i jej, choć
z wielkim bólem, nie dałem się zbliżyć do krwi, póki nie rozmówię się
z Tejrezjaszem”. *Odyseja*, XI, 87 i nast. (s. 176).], przychodzą pradawne bahaterki. Ale obraz matki nie ma żadnej mocy oddziaływania, jest ślepy
i niemy^[„Oto widzę duszę mojej zmarłej matki, która w milczeniu stoi blisko
krwi i nie śmie spojrzeć na własnego syna ani doń przemówić. Powiedz,
panie, jakby mogła poznać, że tu jestem”. Tamże, 141 i nast. (s. 178).], jest mamidłem, jak epicka narracja w momentach, gdy
poświęca słowo obrazowi. Potrzeba dopiero ofiary krwi — jako
dowodu żywego wspomnienia — aby obrazowi użyczyć mowy,
dzięki której, choćby daremnie i przelotnie, obraz wyrywa się
z mitycznej niemoty. Dopiero gdy podmiot, rozpoznawszy nicość
obrazów, zdobywa nad nimi władzę, zyskuje też nadzieję — której
obrazy są tylko daremną obietnicą. Ziemią obiecaną Odyseusza nie
jest królestwo archaicznych obrazów. Wszystkie obrazy jako cienie
w świecie zmarłych ukazują mu wreszcie, czym naprawdę są:
pozorem. Odyseusz uwalnia się od nich: rozpoznał ich martwotę
i brutalnym gestem samozachowania odgania je od ofiary, a pozwala z niej uszczknąć tylko tym, którzy udzielają mu wiedzy,
potrzebnej do życia — potęga mitu może przetrwać tylko jako
wyobraźnia, siła przetworzona przez ducha. Królestwo zmarłych,
gdzie gromadzą się zdetronizowane mity, jest maksymalnie odległe
od ojczyzny. Komunikuje się z nią tylko z największej dali. Jeżeli
za Kirchhoffem przyjąć, że wizyta Odyseusza w świecie podziemnym należy do najstarszej, we właściwym sensie legendarnej
warstwy epopei^[„Toteż wypada całość XI księgi, z wyjątkiem kilku ustępów … uznać
za urywek dawnego *nostos*, tyle że przemieszczony, a tym samym za
najstarszą część poematu”, (Kirchhoff: *Die homerische Odyssee*. Berlin 1879,
s. 226). „Jeśli w micie Odyseusza jest coś oryginalnego, to odwiedziny
u zmarłych” (J. A. K. Thomson: wyd. cyt., s. 95).], to zarazem w tej najstarszej warstwie — podobnie jak w przekazie o wyprawie Orfeusza i Heraklesa do podziemi
— odbywa się najbardziej stanowcza rozprawa z mitem: wszak
motyw zburzenia bram piekielnych, pokonania śmierci, stanowi
rdzeń wszelkiej myśli antymitologicznej. Ów antymitologiczny
pierwiastek dochodzi do głosu także w przepowiedni Tejrezjasza
o możliwym pojednaniu z Posejdonem. Odyseusz z wiosłem na
ramieniu ma wędrować, póki nie napotka ludzi „co nie znają
morza ani nie spożywają solonego jadła”^[*Odyseja*, XI, 122 i nast. (s. 177).]. Gdy spotka przechodnia, który powie mu, iż niesie ma ramieniu łopatę, będzie to
właściwe miejsce, by złożyć Posejdonowi ofiarę. Istotą przepowiedni jest pomylenie wiosła z łopatą. W uszach Jończyka musiało
brzmieć to nieodparcie komicznie. Ale komizm ten — warunek
pojednania — adresowany jest nie do człowieka, lecz do gniewnego
Posejdona^[Posejdon był pierwotnie „małżonkiem Ziemi” (por. Wilamowitz: *Der
Glaube der Hellenen*, wyd. cyt., t. 1, s. 122 i nast.) i dopiero później stał się
bogiem morza. Proroctwo Tejrezjasza może być aluzją do jego dwoistej
istoty. Niewykluczone, że przejednanie Posejdona ziemną ofiarą, z dala od
morza, zasadza się na symbolicznej restauracji jego chtonicznej mocy.
Restauracja ta wyrażałaby się w zastąpieniu łupieskich wypraw morskich
przez uprawę roli: kulty Posejdona i Demeter zbiegają się ze sobą (por. J.
A. K. Thomson: *Studies in The Odyssey*, wyd. cyt., s. 96, przypis).]. Pomyłka ma rozśmieszyć zawziętego boga żywiołu
— tak, aby w śmiechu roztopił się jego gniew. Analogicznie w bajce
Grimmów sąsiadka doradza matce, jak ma się pozbyć podrzutka-odmieńca: trzeba „zanieść podrzutka kuchni, rozpalić ogień
i zagotować wodę w dwóch skorupkach od jajek: przyprawi to
podrzutka o śmiech, a kiedy się roześmieje, już będzie po nim”^[*Baśnie braci Grimm*. Przeł. E. Bielicka, M. Tarnowski. T. 1. Warszawa
1982, s. 201. Pokrewne motywy można odnaleźć też w tradycji antycznej,
i to właśnie związanej z Demeter. Gdy Demeter „w poszukiwaniu
uprowadzonej córki” dotarła do Eleuzis, przyjęli ją Dizaules i jego żona
Baubo, Demeter jednak „w głębokim smutku nie chciała tknąc jadła
i napoju. Wówczas Baubo, gospodyni, rozśmieszyła ją w ten sposób, że
nagle podniosła suknię i obnażyła ciało” (S. Freud: *Gesammelte Werke*,
wyd. cyt. T. X, s. 115 i nast. Por. S. Reinach: *Cultes, Mythes et Religions*. T. 4. Paris 1912, s. 115 i nast.).].
Jeżeli śmiech po dziś dzień jest znakiem przemocy, wybuchem
ślepej, krnąbrnej natury, to jednocześnie zawiera w sobie także
element przeciwstawny — w śmiechu ślepa natura postrzega samą
siebie jako taką i tym samym wyrzeka się niszczycielskiej mocy.
Ten dwoisty sens śmiechu przypomina dwoisty sens nazwy i być
może nazwy są tylko zastygłym śmiechem, jak są nim dziś jeszcze
przezwiska — jedyne, w których przetrwało coś z pierwotnego aktu
nazywania. Śmiech przyświadcza winie podmiotu, ale — zapowiadając zawieszenie prawa — wykracza jednocześnie poza dany
zamknięty układ odniesienia. Obiecuje drogę do ojczyzny. Nostalgia rodzi się z przygody, w której podmiotowość — a Odyseja
przedstawia prehistorię podmiotowości — wymyka sie praczasom.
Centralny paradoks epopei polega na tym, że pojęcie ojczyzny jest
przeciwieństwem mitu — który faszyści kłamliwie podają za
ojczyznę. W epopei trwa wspomnienie wydarzeń, w wyniku
których epoka koczownicza ustępuje miejsca życiu osiadłemu, bez
czego nie ma ojczyzny. Jeżeli trwały porządek własności, dany
wraz z życiem osiadłym, jest źródłem wyobcowania, które rodzi
wszelką nostalgię i tęsknotę za utraconym stanem pierwotnym, to
zarazem przecież dopiero życie osiadłe i trwała własność stwarza
pojęcie ojczyzny, do którego odnosi się tęsknota i nostalgia.
Definicja Novalisa, wedle której wszelka filozofia to tęsknota za
ojczyzną, jest słuszna pod warunkiem, że ta tęsknota nie rozpływa
się w fantazmacie utraconego stanu najdawniejszego, ale wyobraża
ojczyznę, samą naturę jako coś, co trzeba było dopiero wydrzeć
mitowi. Ojczyzna to azyl uchodźcy. Dlatego zarzut, iż homeryckie
legendy „odlatują od ziemi”, jest gwarantem ich prawdziwości.
One bowiem „wracają do ludzkości”^[F. Hölderlin: *Jesień*. Przeł. M. Jastrun. W: F. Hölderlin: *Poezje wybrane.*
Warszawa 1964.]. Transpozycja mitów
w powieść, jak się to dokonuje w opowiadaniu o przygodach, nie
tyle je fałszuje, co przede wszystkim umieszcza w czasie, ukazując
przepaść, jaka dzieli mit od ojczyzny i pojednania. Straszliwa jest
zemsta cywilizacji na prehistorii, i w zemście cywilizacja zaiste
dorównuje mitowi — o czym najokrutniej świadczy u Homera
relacja o kaźni pasterza Melantiosa. Jeżeli cywilizacja wznosi się
nad prehistorię, to nie ze względu na treść relacjonowanych
faktów. Różnica polega na momencie samoopamiętania się, autorefleksji, która w chwili opowiadania unieruchamia przemoc.
Zasadą, która pozwala wyrwać się z kręgu mitu, jest u Homera
sama mówa, język w przeciwieństwie do mitycznego śpiewu,
możliwość utrwalenia nieszczęścia w pamięci. Nie darmo Odyseusz, bohater, który uchodzi władzy mitu, występuje wciąż w roli
opowiadającego. Chłodny dystans narracji, która przedstawia
największą grozę jakby i ona przeznaczona była ku rozrywce,
sprawia zarazem, że groza wydarzeń — w pieśni zatarta i usankcjonowana jako los — może się w całej pełni ujawnić. Owo
utrwalenie w mowie stanowi cezurę, przemienia opowiadane
zdarzenia w odległą przeszłość — i tu pojawia się błysk wolności,
którego cywilizacja nigdy odtąd nie miała do końca stłumić.
W XXII pieśni *Odysei* opisane jest, jak syn króla wyspy pokarał
niewierne służebnice, te, które popadły na powrót w heteryzm.
Z nieludzkim, niewzruszonym spokojem, z którym rywalizować
może tylko *impassibilité* największych pisarzy dziewiętnastowiecznych, przedstawia się mękę powieszonych i beznamiętnie przyrównuje do śmierci ptaków schwytanych w sidła — w kamiennym
milczeniu, które jest prawdziwą resztą wszelkiej mowy. A potem
następuje jeszcze wiersz, stwierdzający, jak to powieszone kobiety
„wcale niedługo, przez krótką jeszcze chwilę podrygały nogami”[^59]. Dokładność, tchnąca już chłodem anatomii i wiwisekcji^[Wilamowitz twierdzi, że poeta „z upodobaniem” wdaje się w opis
egzekucji (*Die Heimkehr des Odysseus*, wyd. cyt., s. 67). Jeżeli jednak
autorytatywny filolog z takim entuzjazmem wspomina, że porównanie
z sidłami na ptaki „trafnie i […] nowocześnie oddaje kołysanie się zwłok
powieszonych” (tamże, por. też s. 76), nasuwa się wniosek, iż w znacznej
mierze jest to jego własne upodobanie. Prace Wilamowitza należą do
najdobitniejszych świadectw niemieckiej mieszaniny barbarzyństwa i kultury, leżącej u podstaw nowego filohelenizmu.],
na sposób powieściowy protokołuje konwulsje ujarzmionych
i w imię słuszności oraz prawa strąconych do królestwa, z którego
wytrwał się sędzia Odyseusz. Homer, jak mieszczuch zadumany nad
egzekucją, pociesza siebie i słuchaczy — a właściwie czytelników
— że trwało to niedługo, chwilka i już było po wszystkim^[Na pocieszycielskie intencje wiersza zwarca uwagę Gilbert Murray.
Zgodnie z jego teorią sceny tortur u Homera zostały usunięte przez
cywilizacyjną cenzurę. Pozostały sceny śmierci Melantiosa i służek (por.
wyd. cyt., s. 146).]. Ale po
owym „niedługo” wewnętrzny strumień narracji nieruchomieje.
Niedługo? — pyta gest opowiadającego i zadaje kłam własnemu
niewzruszonemu spokojowi. Wstrzymując relację nie pozwala
zapomnieć o skazanych i odsłania całą nienazywalną, wieczystą
mękę tej jednej sekundy, kiedy kobiety walczą ze śmiercią. Echem
owego NIEDŁUGO jest QUO USQUE TANDEM, które bezmyślnie
sprofanowali późniejsi retorzy, przypisując cierpliwość samym
sobie. W relacji o okrutnym czynie nadzieja czepia się tego, że
wszystko to działo się dawno temu. Prehistoria, barbarzyństwo
i kultura splatają się ze sobą, ale Homer podsuwa na pociechę
przypomnienie: BYŁ SOBIE RAZ… Dopiero jako powieść epopeja
staje się bajką.

</section>

[^59]:
   <p>
    *Odyseja*, XXII, 473 (s. 352; w przekładzie Lucjana Siemieńskiego fragment ten brzmi:
   </p>
  <blockquote class="footnote-quote">
    Takie i z onych niewiast było widowisko,  
    Kiedy jedna przy drugiej i głowa przy głowie  
    Wisialy tam linie jak owi ptaszkowie,  
    Każda z sznurkiem na szyi, zduszona cichutko,  
    Coś nogami zadrgawszy w powietrzu, lecz krótko...
  </blockquote>
  Biblioteka Narodowa, Wrocław—Kraków 1959)
